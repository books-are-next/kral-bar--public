---
title: ''
contentType: prose
---

Kus textu

…šeredné vyhlídky do staré omítky

nepěknější než pohled na zaprášená polínka

narovnaná v šeru

Všechno je provždy jiné už jen vyteklé na dlažbu

už jsme se nedali zlákat do zatuchlých sklepů tramvají

jen jednou jsem do jedné vstoupil nikdo tu však nebyl

jen trochu sena v koutě a dosud hutný zápach

svědčily o tom že zvěř vytahali ven

poměrně nedávno I to se však čím dál víc táhlo i to  
vytékalo

zůstal jsem sám se vzpomínkou na někdejší tlačenici

někdo mi tenkrát vrazil do slabin svou zamaštěnou  
aktovku

to jsem ho ještě neznal

Už tehdy jsem ji tam nedokázal udržet

Zůstal jsem opět sám zaposlouchaný a vztyčený

nic než má samota a to věčné stékání dohromady  
docela úplné

úporné svlažování staré kůže

V noci navíc i mazlavé zbytky polí

hrozné krdy které za tmy nejsou tak hrozné

a v nichž to snad mělo bloudit má

láska

V intimním šepotu uvnitř hlavy kudy bloudí nebo spíš  
kde se chvěje

míní-li se tím ta trocha rosolu v někdejší oranici

či snad přímo můj dávný kornout rohlíků dnes už  
jediná tvrdošíjná špička

drhnoucí kdesi za městem pod plátěnou kulisou průčelí

zmítanou sem a tam v umanutém větru
