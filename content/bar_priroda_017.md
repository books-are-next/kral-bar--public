---
contentType: prose
---

Je léto, jsem dospělý

Doleva ke středníku a doprava k pomlčce

doleva k „židle“ a napravo k „úsměv“

od zřetelného ano k sotva znatelnému vrtění hlavou

po pravdě řečeno nemám tu právě na vybranou

Poledne všechno v pořádku

až po bradu úspěšně plný vlastního podpisu

zbývá tykat si trochu s Tvůrcem

chvíli počítat pak to úlevně vypustit

s výhledem na celkem pochopitelnou krajinu

s jistým počtem nepochopitelných stromů

Je krásně

pomalu doplouvám k nejmenšímu ostrůvku

plavu a vím:

svých čtyřiadvacet jsem si už pomalu odseděl

na ostrově s vlastní pannou Marií

malý ráj se všemi znamenitými přednostmi českého  
pravopisu

Sedět a tykat ostrůvku pozorně naslouchat chybám  
v ptačí řeči

říkat si: je krásně a horlivě přikyvovat

Pozorně naslouchat

pan Beckett má tedy zato že je nejdřív nutné pobýt  
trochu v místnosti

a teprv pak vyvětrat

Pečlivě proklepávat zatvrzelou zeď

Alois Jirásek se schovává v lese za stromem

opravdu krásně mám-li se trochu poopravit

pozorně

než přijdou mraky než začne pršet do soukromých  
deníků

aspoň pár dalších ilustrací k vlastním poznámkám na  
okraj přírody

Vylidněná Národní třída bez školáků i básníků

tam jako na jiných prázdných stránkách jsoucna

psát aspoň mezi řádky denních zpráv vklouznout mezi  
verše svítání když váhá před městem

zatímco školáci okusují poslední kolotoč

kradu se zadem příštím podzimem a smekám bez  
vyzvání

před vším co má taková republika mezi nohama

na neposkvrněném čele vychází nová jistota

jako když se řekne „školáci okusují kolotoč“

Odehnat hajného a jít zas jednou spát sám

sám a nespoután do tmy kde není vidět ruměnec

V noční tmě

lehce zčervenat teprv potom se zastydět

po delším úsilí si vybavit své jméno

Jinými slovy hvězdy padají všude

kam se přijde náhle na návštěvu

vždycky sám i s Emilem

jak už se říkává

Přírodo přírodo zrádná bestie

schováváš se v noční přírodě

Zkoušel jsem chvíli opět počítat

ale ne a ne dopočítat se Snad tedy skutečně

všechno v pořádku

trochu jsem se nad tím zasmušil

všechno zkrátka vážně jak mělo být

úporné zápolení s čísly než se znovu zjevíme  
nad hladinou

a začneme odčítat

tak nějak navždy osvobozené od rozmilého

počitku

prožitku

výhybky

počitku

přehodím výhybku svět bude ještě koukat

do Strašnic jak je tu všechny tajně miluju jak jen možná  
udatnou láskou toho

kdo ví že se už nedopočítá ani těch krátkých natož těch  
co je přesahují

o celosvětový centimetr

Cvičil jsem si podpis a slunce na to svítilo

spiklenecké mrknutí do krajiny

bylo tam

všech svých 365 paprsků pěkně rozložených kolem

bylo a nebylo

jako vždycky

vyprávěli jsme si o tom dřív než se docela setmí

jenže tak daleko se nikdy nedočte

hajný je ten kdo ve tmě špatně slyší

jak známo

ve škole se nestřílí

Šuškali jsme o tom v lavicích mezi jednotlivými výstřely

Dre Miroslave i vy inženýre Jene

orodujte za nás

celou neskladnou přírodu a ke všemu na přeskáčku

třpyt všech slavných příborů z vykradené nebeské almary

ve své jediné hlavě

své jediné důležité hlavě s nadměrným počtem metrů
