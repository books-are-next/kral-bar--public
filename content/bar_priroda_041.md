---
title: ''
contentType: prose
---

Průvodce budoucností

Já vím: přidat ještě pár desetníků a dovím se všechno

Kde byl vlastně vyšmelen vesmír a kdo byl Teigem  
českého fotbalu

všechno o geniálním porybném jenž si vzal do hrobu  
tajemství svých obchůzek

plných svérázného pobrukování amatérské hudby sfér

zmačkané papíry kroků uložené do mlází

v lesním přítmí pro tišší námahu

sotva znatelné neštěstí zvlhlé pochvy

rozvírané zas údivem dokořán vstříc zapomenutým  
hrubostem středověku

i posledním vzrušeným něžnostem v setmělém biografu

Teď to přijde: z trosek automobilů vybíhají zduřelí  
samci

a vyhrožují si svými holiči zaplivanou podlahou  
rodných měst

i strašným nepořádkem v kabelkách milenek (ještě si  
promluvíme o jejich lepkavých důvěrnostech)

běhny jazzu běhny politiky

i běhny časného jara každý trochu jinak a jinde plníme  
své poslání

po špičkách se vkrádáme mezi uvozovky

jak jsem právě velmi hezky vyjádřil

Jiní už to dopovědí důvěrná úsloví o slámě trčící z bot

na počest toho kdo tu byl nejdůležitější kdo ale dodnes  
zachovává inkognito

když tázavě obcházíme nohy pod starou Pragovkou  
nejistí zda právě ty

nejsou jeho zůstanu při tomto náznaku a při svých  
strašnických cigaretách

jiní a jinde kýchají do bouřky

Hlavně ovšem: nic se nezboří

Zdařilá duha sklenutá napříč hřištěm z branky do branky

Poslat kdekoho do háje není jistě hned surrealismus

vrátit matce někdejší výprask není ještě psychoanalyza

a zválená postel neznamená víc převrat v erotice

než jiné zahájení třetí války Zmlkneme přesto všichni  
nad týmž mlčenlivým kráterem

uprostřed břicha

Ne ještě nekončím stále mladší přispěvatelé přibíhají se  
svými objevy vytřepávají si vodu z vlasů

a zadýchaně vyprávějí někteří sotva trochu okřejí

už zas vybíhají na osvěžené trávníky

jsem s nimi se štěňaty kdo by konečně neměl rád  
kulajdu a to všechno

průvan jaký je jen mezi pondělím a sobotou

hrdě dosvědčím jak vypadala lidská chodidla

přijde nové Rakousko-Uhersko nebo aspoň štědřejší  
velikonoční pomlázka

nové fata morgany v Mao Ce-tungových zjihlých očích

Řekne se: příroda všechno je však v umění podrbat si  
záda o svah

rozložit svůj stojan v plenéru bez ohledu k běsnění  
vřesu kolem

a malovat bez oddechu bez sebemenšího zaváhání Ať  
tatík konečně vidí co zplodil

Vzpomínám i na jejich ruce jak je spouštěli z oken až na  
chodník na zamilované pohledy které posílali shůry  
svým sličným dýmkám

i na jejich koketně rudnoucí volata na dráty deštníku  
napínané v úporně otvíraných novinách

prostě to všechno na co si potrpím u lidí

Skleněné dlaně přes které šprtají svá slovíčka

včas ukořistěné chvíli před tím než spadly první kapky

—

Dodnes se toho ani tolik nesnědlo

jistě každý má svou představu o tom jak trávit den

jak nejšikovněji rozprodat pozemky na měsíci

a kudy se dostat k oblíbené knize kdyby to mělo být  
přes vlastní mrtvolu

Nejdřív je dlouho slyšet jen sílící supění teprv po chvíli  
se objeví i zlostně zarudlé čelo

všechno co zbylo tomu kdo vlastnil ranec náramného  
vzteku

teď ale zaboha neví kam ho založil

I já jsem kdysi věřil že vypátrám zloděje své housky

svět však už zkrátka měl zálusk i na můj hlad

stal jsem se tím co jsem jako se prostě zjistí že člověk  
drží jehlu že je právě půlnoc

a on že je krejčí

Vedle si sousedé šijí nové děti

jen na ulici jsou lidé příliš nesmělí

mají-li zatleskat sami sobě Leklé ryby nadmuté jako  
krávy

právě tak jak to nemělo být

vemena nabobtnalá vodou krajíce cihlového zdiva do  
nichž usínají zahryznuti

s usilovnou myšlenkou na smrt příliš zdraví než aby zas  
ráno s marnou zuřivostí

netiskli víčka k sobě

Jako vždycky chybí právě jen osudný okamžik

právě tak na letmou představu že ze světa zbyl jen  
obrovský popelník

v hale londýnské Burzy A zase do toho vzhůru do kalhot

s gesty utopených se domáhat pozornosti  
k humanistickým nitím

zachyceným na šatech vymačkávat si vřídky horečně  
k tomu mumlat svá oblíbená předsevzetí

mlčky protestovat proti stávkokazům

právě jen tím že se jich nikdo neptá kde si dávají šít svá  
hřebíčková saka

Je čas neustrnout

v rozcvičkách znehybnělých ukazováčků

vyvolat si všechno podstatné jako dojmy z narkozy zřetelně  
slyšet blížící se chroupání

výmluvný důkaz že aspoň dámy se do toho vložily

není proč upírat lidem jejich něžné koncovky správná  
„i“ a „y“ na konci sloves lesy před nimiž je třeba  
vyzout trepky

a rozeznělé zas všemi vzdechy ze soudních síní

chlupatá prsa primářů podobná skutečným  
zpovědnicím

před nimiž se zmítají do noci samy v sobě Tohle byste  
si měly s odpuštěním podtrhnout

nakonec vám ještě rádi pochválíme chrupy

jako cirkusačkám po výstupu na volném laně

Když nic tohle nám povolili: dělat si pořadatele při  
rvačkách o porcelánové sošky

zabavovat si kladívka na rozbíjení a rozmisťovat hlídky

v oranici okolo velké hromady schnoucích ručníků

Málo platné sestrojovat čím dál důmyslnější nadávky

Co mne se týče mám takový systém

na každou starost jednu knihu

a na každou knihu jednu bednu

jen jedna je prázdná dávno se z ní rozlezli do všech  
koutů světa občas rozeznatelní podle drobných ale  
užitečných nástrojů v rukou

v Praze U Medvídků nebo někde ještě blíž pravdě

Taky v neděli dopoledne kdy mají zas jednou až do  
oběda život před sebou

postávají před krámy

a ty jsou zavřené jejich úsměvy však naznačují

že by si mohli dopřát nový smyčec aspoň tedy na ty  
nejbližší

Pořád je tak proč přinést krabici navíc opatřit ji dokonale  
čitelným nápisem _ČECHY_

a střežit ji vprostřed dvorku s pevnou nadějí

že se sem jednou všichni vrátí zpátky

—

Zatím jenom úplně normální krávy táhnou šerem  
soumrakem neúprosně pokračujícího přemítání

kahany kymácivě osvětlují vemena pod zralými břichy

na věčnou paměť nám i budoucím v příkladném svazku  
průmyslu a zemědělství

nad nímž vlhnou dojetím i nejdrsnější oči už dávno  
přivyklé táborovým projevům

a jejich ostrému písku

poplivané slunce

a pod ním urážliví bojovníci za barikádou svršků tak  
trochu vykořisťovaní vlastní zvědavostí

především ale lana důkladné kabely kotvící pevně  
i za nejvíc úzkostnými pohledy

v rokli pradávného rozbřesku mezi horou knedlíků

a kopcem zelí

tam kde ještě občas přes inflaci menších přeháněk

prochází Národní třída přímo našimi srdci

A zítra znovu Vstříc uhrovitým mladíkům s rádiovkou

jako svým odrazům v zrcadle na prahu protějších domů

ano stále ještě lidé

nos nad knihou srdce na dlani

i proutek v rukávu to se ví

dne přibývá za oknem se vrší čerstvé chleby

polední zvon hlaholí v srdci rodných peřin

až přehluší i naše čelisti ach máti to teprv bude něco pro  
tebe

a pro tvou sbírku přísloví

Prší déšť něžně padá mezi přibývající mozoly

kopanec

a nové zahřmění

pro jistotu hned z nejvyšších míst

zamířit bez šklebení rovnou nepříteli na varlata bez  
váhání vypustit z pusy vítězné „hurá“

a hned za ním i rozběsněnou domovnici

jenom nesmlouvat nefňukat v křížové palbě blesků

o sklenici vody

Jiní se trpělivě probírali lesními odpadky každý nový  
pohled do prázdné nory připomněl o něco víc pohled  
na suchý krajíc

opětovali mávání máváním dokud se neproklubali  
zrudlou dásní

Teď už tedy jenom trochu smutku

na konci nejrušnějšího z nedorozumění andělé  
bezvládně visí z nebe nad loňská vysvědčení

tady dole jsou však zase všichni samosebou i já

sám proti krásnému dni

hlavu obklopenou chodidly milenek jako svatozáří  
příštích facek

hvězdy začínají probleskovat mezi čerstvým masem

a schnoucími hroudami klobouků

všechno se rodí znovu jako vždycky

jen se stále vzrůstajícím funěním Ach

každý nemůže psát básně jen tak bičem proti nebi

mí švarní vozkové

zdařilá realita všude kolem úžasné závany jak z hrobu

a zkuste odolávat vábí-li rudý plyš koberců

na dno bazénů

Až z Berlína zazní veselé halali

v namrzlých tvářích šťastných otců vyklíčí naráz několik  
úsměvů najednou

pak už jen cílevědomé chrápání proti čtyřem stěnám

ruka si najde kladivo to skočí po lívanci

a na vratech stodoly se rázem skví nové slunce

Zase je živo v příbytcích svěřujem s novou důvěrou své  
kotníky tlapám masérů svá nedotčená čela příštím  
pohádkářům

i neviditelní pořád budeme ti staří lechtiví smíšci
