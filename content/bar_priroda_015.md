---
title: 'Za pět minut dvanáct: všechno při starém'
contentType: poetry
---

<section>

_Standovi_

Má bezmezná píle nezaměnitelná s trpělivostí

ani s kteroukoli jinou z mých pozoruhodných vlastností

jako vždycky jistě má noční píle

(I otázka po oblíbeném sportu

zná jedinou odpověď: noci!)

Ještě jsem ve vycházkovém a už mám v ruce pero ještě  
dřív než druhá nahmátne v kapse

i zbrojní pas A to jsem teprv u sedmého verše

jsou tu jistě všichni jdou dál ulicemi nechávají  
v kapsách cinkat rolničky

počítají se sami

(A ovšem: dělají ticho snesitelnějším

úplné ticho důkladné opevnění noční metropole

kolem mého pera)

Už mám na sobě rubáš a ještě je držím

v paměti

rolnička na konci pera při psaní slabě cinká právě dost na to

aby mi zabránila usnout

Nikdy si zato nejsem jistý

procitám-li na správném archu papíru

Už léta tu mám opravdu velká sucha

den za dnem méně snesitelné funění okolních cvičenců

den za dnem hůř slyšitelné

Jinak nikdo stejná tma jako před zhasnutím

totéž luxusní nepohodlí u barpultů nočních ulic

ve tmě na trůně totéž marné drápání se dolů

s bezmezně trpělivou pílí chátrat ani jednou se nesplést

Chátrat a nepovolit ani na krok od díry

</section>
