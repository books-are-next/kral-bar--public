---
title: ''
contentType: prose
---

Šeptem

> Nejdražší,

> spíš a kolem tvé hlavy je jen ticho po strašném vrzání tvého dám­ského perka, víčka beze zbytku skrývají špatné známky z mravů v tvých očích, jen občas se vedle tebe na posteli obrátí v hrobě Karel H.; spíš a má láska k tobě nezadržitelně stoupá, jako povodeň, po které zbyde na hladině jen rozmáčený Vodní řád. To si ostatně cvrlikají i malé sýkorky, které po ránu vyháním zpod tvé přikrývky. Teď je ovšem ticho. Kdyby ho chtělo být jen trochu méně; ticho, které nás pohltí (Mikuláš M. rychle zahrabává poslední skleničku a mlčky naslouchá), ticho sotva slyšitelných zranění, ticho v tvém nedohledném rukávníku. Něžná mělčina ticha mezi tvými prsy, dvě mlčenlivé propasti tmy v Mao Ce-tungových nozdrách, čistý a prázdný list papíru mezi dvěma svalnatýma rukama. Ticho pečlivého tlení, té nejtišší války. A dal­ší nálety: tvé rozházené šití, nejtenčí vráska ve tvé dlani, bílý ptačí pozdrav, řítící se střemhlav k tvým brýlím, když se zakláníš k obloze. Samosebou i ticho strašných secesních střapců visících dolů z tvých neporušených stehen, ticho v kráteru tvého pupku. Jednou U Vejvodů, můj malý černovlasý přítel odložil akta a sáhl bledou rukou po mém lokti, chtěl něco říci, bylo ticho. Mohutný spáč uprostřed noci vstává z postele, na mocných plecích mezi jeho lopatkami, v hluboké stinné proláklině se nic neděje. V níz­kých domcích jedné z hradních uliček bydleli nejmenší lidé království, ty, kteří přečnívali, bylo občas třeba trochu přibrousit; ráno nesli pro zasmání ukázat jeden druhého bláhovému císaři. Nebili je, jen občas jim dali pro výstrahu sníst karabáč. Tam, kde jsou pohřbeni v dětských rakvích, je nejmenší hřbitov.

> Zůstalo ticho. Ticho prázdného místa v posteli vedle mne, ticho opuštěné jeskyně jenom napůl střežené v sevření tvých kosmopolitních nohou. Ticho ticha. Bude třeba obšťastnit tě vel­kou kyticí masožravých květin: pracují bez hlesu. Vkrádám se k tobě z ticha do mlčení, po vratké lávce jediného posupného úsměvu, šířícího se co osudná trhlina napříč němým Vesmírem.
