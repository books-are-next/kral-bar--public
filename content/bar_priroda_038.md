---
contentType: prose
---

Čitelně: dnes jasno

Vráťovi

Pondělí

Jako obvykle jsem šel okolo dělal jsem že spím

v duchu jsem si však o nich dál podrobně vyprávěl

Je na vás vidět říkal jsem

na vaše pestré cáry vaše drobné oděrky

o nic méně barevné než okolní příroda

Pochopitelně nic pořád jen stejné mlaskání

uvnitř těch pracovitých hlav kde se obědvá i o půlnoci

v případě lepších z nich také hůř než to: tragikomedie  
překotného listování ve slovníku

Čas od času mělo lehce sprchnout jen tak na způsob  
studentského pošťuchování rourami na výkresy

jeden to ale jaksi svaloval na druhého

až nakrásně znovu vyšlo slunce

nad jejich krásné porce

zdálo se mi že si navzájem ukazují přes ulici své úhledné  
příbytky Knihovny napěchované šunkou

a lednice přeplněné četbou i to se však nakonec nějak  
vytratilo

učitel zahnal žáky zpátky do sena každého  
do jeho kupky

Potom se u tabule rozpřáhl do věčnosti

a hrdě prohlásil že si to doseče sám

Když se pak občané vraceli pro své klobouky na druhý  
konec města

bylo zas už definitivně po všem Jako vždycky: živí stáli  
kolem mrtvých a pomlouvali je

svítalo

Následující verše jsou přesvětleny až k úplné  
nečitelnosti

teprv s nadcházející tmou jsou tu opět oči a v nich slzy

nad každým „au!“ zařvaným kdy do dějin

co jich se týče budou se dál strkat ve frontě před  
dvojtečkou Tak dlouho dokud před ně nevyklopí na  
dlažbu nové Brno

a neřeknou jim prosím

bydlete si
