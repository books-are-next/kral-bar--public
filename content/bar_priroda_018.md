---
title: Věčný plenér I
contentType: poetry
---

<section>

Ano

je to stále táž vyhlídka, Jiří

do panujících krásných dní to věčné vyprávění

schylující se ke konci

vzpomínání skomírání

také naopak

stačí když si dokážem připomenout

jak se to řekne: „Kde jaký dalekohled, kde které brejle…“

Skutečně

v přírodě jak se to mezi námi blýsklo ve vřesu

z vřesu do obilí také mi uniklo

několik třpytivých detailů

rybičky jak nám projedou

z vyhřátého hnízda na obzoru když tam tedy na chvíli  
nechají buzerování

a ve vřesu tím lákavější vrátka

tím slastnější vklouznutí tam kde se mi blýskly

jedna vedle druhé malé a třpytivé u větších pestřejších  
a víc rozvitých

Jsme všichni zas až po uši

v přírodě ve starém majestátním korytu

herec řve na herečku: bestie!

tvá něžná bílá hromádka mě nutí zpívat

Jedno za druhým bylo to tu všechno

naše zářivé skomírání

ve vrátkách nadevřených do blankytu mé cudné „vivat“

zvolna vadnoucí do zblblého vrnění

do okolní přírody tu a tam navíc i za vábného  
proklepávání vzdálené letní věže

také že máš uši má lásko

no ano

a ostatní povzbudivé podrobnosti

to všechno o čem se mluví v Liberci

nebo ještě lépe když se z Liberce přijede vtipkovat  
do Prahy

Současně s prškami citoslovcí s křepčením interpunkce  
v prohřátém vzduchu

tvá bílá plachetka brázdící obilí

blaženost opět nevědět nad tou něžnou ploutví

jak je to vlastně s rybkou

Další neméně zřetelné detaily

zákrut u potoka kde zdřímnou pod zvlášť čitelným  
tvrdým Y

Chvíli jsem se šacoval pak už jsem se však v duchu  
rozkročil nad krajinou

a pevně držel v ruce tu nejznamenitější věc světa

ve vřesu jak se mihne

také můj známý Resselův šroub

má proslulá Winchestrova elektrika a Wattův padostroj

Ve světovém poledni

jasno jaké je jen v hlavách přátel okamžik před novými  
vynálezy

Podržme si to tedy jak se patří

každý to své

nehybně přichystáni vždycky tak trochu jak na vršku

už to samo je úvodní iniciála Když se vzápětí řekne  
amen

je samo od sebe i po básni

Bez překotného drápání

poslední skomírající „k čertu“ nad pustým papírem

nejmenší pohromy v trávě tvá malá bílá hromádka

ne na víc než na chvilkové zvlhnutí na jediné třpytné  
zajíknutí

v čase nového rekordu na 110 yardů

Ve vlhké trávě

jen jak se dál šustí na světě

jen to co nám stačí proklouznout skrz vrátka  
z vadnoucího „vivat“

a v dálce jak zas neomylně napadají na večerní nádvoří  
já jak tu jsem zas neomylně nachystán jako právě  
dopsaná Dialektika přírody

v zaplněné mezeře proti otevřeným vrátkům

ve kterých je zase stejně neomylně

tma

</section>
