---
title: Hostinec pro dívky
contentType: poetry
---

<section>

1

_Karlovi Š._

> Bude asi nejlepší odbýt si to hlavní hned na začátku a začít krátkou rekapitulací celého románu. Pokud se nemýlím, kdosi šel po něčem, zřejmě cesta, na konci prkna ho něco mělo čekat. Jako by ale přišel příliš brzy – místo krásného západu slunce jen mrzutý dialog, několik ledabylých pomluv na účet nebeského rajčete:

PRVNÍ DĚLNÍK: Nejradši bych si odplivnul (chrchlá).

DRUHÝ DĚLNÍK: Za to nám panchart nestojí. Proč prostě nezaklít?

TŘETÍ DĚLNÍK (zlověstně se dusí): Je na vás pohled! Rád bych vás viděl… o pár let později.

> Těch několik minut prodlevy vyplněné neužitečným dialogem, zdánlivě bezvýznamná trapnost předčasného příchodu, bylo na­konec románu osudných; nikdy se mu nepodařilo přelézt přes první kapitolu, ta se rozbujela a rozplizla po celé knize, až ji v sobě nakonec pohřbila.

> Ještě pořád tu nejsi. Kdybych si mohl alespoň být jistý, že si to pořádně rozmyslíš, než přijdeš. Ale dívky takové nebývají: všechno, co je vidět, když se opravdu svléknou, je nahý malí­ček v rozpačitě pootevřené puse. – Vyndal jsem malíček z úst a roz­hlédl se po okolních metropolích: veškerá erotika, všechna politika jako by zmizely navždy. Zbyli jen lidé. Otevřel jsem nejbližší dvouřadové sako a vstoupil dovnitř. – V Českých Budě­jovicích prší jako v New Yorku. – Zítra bude třeba udělat aspoň jednu stránku chyb navíc. Snad mi kamarádi pomohou. Dlouze a mlčky kouřit otcovy cigarety a dívat se, jak kolem proudí cyklisté v německých gumácích jako ve filmovém žurnálu. Potom podrobný zápis do notesu; dvakrát, třikrát se rozhlédnout, než vybalíme ze sáčku nedojedenou housku a poprvé a naposled, za důkladného žvýkání, si před spaním pořádně prohlédneme vlastní fotografii.

</section>


<section>

_Alešovi K._

> Jak se zdá, kromě budějovických se do uzávěrky už včerejší kapitolou nikdo neurazí. V jihočeské metropoli se zatím po­dařilo povstání zlikvidovat; když jsem ji dopoledne navštívil, připraven v případě potřeby rozdávat na náměstí sazenice, přijali mě velmi vlídně a zavedli mě dokonce až za humna. Krásná humna. Ně­kolik plačících novorozeňat bylo možné na místě doporučit k opernímu školení. I starší obyvatelé města měli všichni aspoň po jedné matce, a všichni o nich velmi hezky mluvili. Posedali jsme si jen tak na hroby, někdo dokonce vytáhl harmoniku. V jakési hospodě jsme potom sepsali společné komuniké proti New Yorku. Když jsem odjížděl, spatřil jsem ještě asi desetiletého chlapce, jak běží ukázat výpravčímu podebraný prst. Hospoda se jmenovala, tuším, Na svalu.

> Rád bych teď zas jako kdysi zalezl k tobě do peřin; napřed bych si tě ovšem pořádně prohlédnul, pak bych odešel vrátit k sousedům baterku, konečně bychom začali společně pře­počítávat. Bylo by toho za ta léta dost: vidliček, nožů, utěrek, brejlí, krovek, záděr, pamlsků, bobků i pořekadel. Kdo počítá, napočítá. Bobky a pamlsky… brejle a pořekadla. A hlavně ne­postřehnutelné návraty rukou do léty vyhlazených drah na tvých zádech, v bocích, pod koleny… – Řekne se: zpocené čelo, nebo: čelo plné vrásek. Ale daleko nejstrašnější vzpomínku mám na bělostné čelo plachého studenta, celé popsané čísly a letopočty.

</section>

<section>

_Karlovi Š._

> Pondělí a mraky. Když do svítání ještě chybí dva tři verše, když do oběda schází jeden dva srdeční záchvaty, když už nás od soumraku dělí jen zahvízdnutí v nose nad ospalou kořistí, když pak o půlnoci defilují na protější střeše malátní apoštolové, uprostřed napůl splasklých holubů velikosti prasat – jak po­kračovat dál? Když do odchodu nejbližších přátel z našich postelí chybí už jen dvě nebo tři nenapravitelná nedopatření, zatímco Severní Amerika je dál než strašná čepice, vedle níž jsme usnuli a která ve sliznatém úsvitu rodí nesnesitelně pomalu další čepici… – Patřím k lidem, kteří dovedou ve spán­ku probdít celou noc, na stráži před svou vlastní páteří. Střežím se; bravo. Začínám při­kládat hlubší význam i tomu, že jsem se nenarodil mezi řezníky, ale mezi samými lékaři. Svou budoucí svatbu si zas představuju jako den, kdy si obléknu otcův bílý plášť a zavolám sestru z komory. – Prokousat se hromadou knih jen proto, abychom na vývěsní štít na domě připsali pod své jméno pří­vlastek „filosof“… a vrátili se za výčepní pult, očekávat první návštěvnice. – V létě k nám krátce zavítaly dějiny. Líný pramínek protékal vylidně­nými uličkami až na náměstí; tam už byl očekáván nehybným policajtem, strnulým v obklíčení mezi vraty nedobytných hospod. Teď je jasná zimní noc, z bubnu se drápou ven příští mláďata a jen v daleké Jilemnici nehybně ční vprostřed náměstí bílý pomník Karla Š., zalitý měsíčním světlem.

> Píše se mi skutečně podstatně lépe od chvíle, kdy jsem se rozhodl svůj psací stůl nazvat výčepním pultem. Dívky však stále nepřicházejí. Po zavírací hodině měním scénu: setřu se stolu splašky, sklidím psací náčiní, přinesu svícen, můj čtenářský stolek s vysokou židličkou je teď „bar“. Bar pro jednoho. Marně se však snažím soustředit na svou osobní tragedii; už za chvíli v duchu sedím u pravého barpultu z poctivého dubu, bezelstně štípu do bledých tváří nehlučné anděly se shakery, měsíční světlo zalévá sněhové závěje, které konečně mění bar ve skutečnou barikádu. Teď se slyším věštit, že přijdou dívky s ukořistěnými šálami na krku, změřit krejčovskými centimetry, jak je kdo z nás velký. – Opatrně vyndávám teploměr, pozorně jej odkládám co nejdál od sebe a chystám se k diskrétnímu odchodu. Vtom mi ujíždí noha a já s třeskem padám ze stoličky na podlahu.

</section>

<section>

_Alešovi K._

> Tklivý příběh malíře, který tak dlouho váhal mezi malováním a hospodou, až se rozhodl malovat výhradně hostinské; uvěz­něný mezi dvojici sličných uvozovek. – Představuji si, že na pólu se jednotliví dobyvatelé, přinášející svou trošku na oltář vědy, postupně vrství jeden na druhého jako dlaně ve známé hře, při níž ruce provádějí na stole (aniž by kdokoli ze zúčastněných ztratil svůj zdvořilý výraz) jakousi společenskou variantu hro­madné soulože. Ostatně, možná tomu tak je s lidmi vůbec: už se těšíme, jak se zděsíme té nebetyčné hromady, jen co se znovu vynoříme na náměstí. – Mraky plné zrní. Jak pozoruji, nedělalo mi sebemenší potíž ukrást tento obraz jednomu ze svých přátel. Kdybych měl ještě to, čemu se kdysi, v dobách dlouhých párků, veselých dělnických stávek a strašidelných budov reálných gym­názií říkalo svědomí, přikrýval bych se aspoň při psaní peřinou. Má postel však, běda, nehostí žádného spisovatele. Pod peřinou, od polštáře do nohou, stéká opatrně po prostěradle jen nehlučná a tenká stružka rtuti, stejně vyčítavá jako prázdná papírová páska zvolna odvíjená z telegrafního přístroje.

> …a za barovým pultem knihovna, nejoblíbenější z mých nočních regálů. Usměvavý Budha v bílém kabátku sahá bez pobízení po třetím dílu Brehma, nesoucím povzbudivý název _SAVCI_. Někdy jsem v pokušení se domnívat, že by se v přírodě dal udělat větší pořádek už jen díky rázné procházce lesem s tím tučným svazkem v podpaží; jindy jej docela prostě vidím ležet ve skalách, v jedné z těch nehlubokých proláklin na vrcholku, kam donedávna dosahoval bradou sám nebeský stařec. Samosebou přeháním: v proláklině na vrcholu skály leží jen nedotčené vejce, zatímco dole chodí po pěšině ustaraný student a úporně pře­mýšlí, jak je z té výšky dostat dolů. – Až znovu dorazím v tanku ke své známé hromadě, završené tentokrát nápisem _SKLÁDKA_ místo nápisu _ŠKOLA_, nebudu si opět moci vzpomenout, proč jsem vlastně přijel – a co jsem zamýšlel podniknout. Kolem zatím nové jaro s chřestěním skládá své kosti, vyhání znovu historii ven z doupat, až se posléze na střechách objevují i lidé, lační ukazovat si do budoucnosti růžovými prsty a dělat k tomu dvojsmyslné poznámky. Aťsi, budu tedy pro ně vydávat časopis. Jako první vyjde tematické dvojčíslo věnované Nebi a Dudám.

</section>

<section>

_Karlovi Š._

> Hrdá, uřícená, s úsměvem v zrcadle, se slzou na stehnu, mírně bezbožná, dáma a markýza, věrná slepice, vzbouřená armáda, v papírovém prádle, na metru dříví, s koleny od sebe a s vý­hledem na rovník, v první jarní den uprostřed oceánu, křepce a ne­stoudně, s mírným skřípěním, ve svém věku ještě navlékne palečnici; podá vnadu, neprodá ani kus. – Nasadil si brýle a po­hlédl do studánky. Dívá se do vody, do uklidňujícího vlnění pestrých fáborů, hledí tam chvíli co nejpozorněji, ale už ji nevidí. Sousedé pietně smekají klobouky okolo roubení. Bez pozdravu sundá brýle a hledí do díry. Hemží se tam na dně, hole v ku­sadlech, v nejbližších vteřinách začnou svačit. Naposledy zamává sousedům do díry; prkno opřené o kus dál na slunci však ucítí ještě dlouho potom jeho zkoumavý pohled. – Šťastní lidé! Jen co si odkašlu. Tak tedy: radují se, smekají, hovoří, skáčou do vody a potápějí se, někteří vyplouvají, šťastně kýchají, berou se do pinzet a nešetří citoslovci, slaví narozeniny, jeden se právě vrací s nůší od lesa a dlouze zvrací. Mají své kšandy, nezapomenutelné přeschlé opratě napínané k prasknutí, po samy hranice rozumu. Vytahují nože a krájejí salám, čím dál jemněji; ještě poslední plátek, a jaro je tady. Zatímco na zahrádkách tají hroudy másla, koulejí se od pólu k rovníku a zase nazpátek. Jistě, jsou tu jako doma. Někteří užívají místo zápisníků zrcátek: trochu se přičešou a šklebí své poznámky rovnou do nich. – Jsou tu ovšem i spi­sovatelé; pevně sedí na zádech ostatních, plných strachu vzhléd­nout nahoru, drží se jich urputně za uši a pilně pracují. Někteří mají na hlavách vysoké věže ze slonoviny. Na rozdíl od svých nosičů nikdy neusínají; kde je to sebere, tam taky vydechnou. Letos jich bude obzvlášť bohatá úroda.

> Až uhodí léto, změní se toho ostatně víc. Nová vláda se svlékla do plavek a vzhůru na slunce. Nahradit větou: „Pod neposkvr­něným nebem ležely na slunci zbrusu nové dudy.“ – Málem bych zapomněl. Ano, každý má také něco, co mu je nejdražší. Hrouží se do sebe, dlouze přemítají a nechávají předměty své obliby za­růstat břečťanem. Někteří z nich už by teď měli mít našetřeno na hoblík. V tom se ovšem mýlí: pokud jde o hoblík, bude jednou zdobit můj vlastní náhrobek. – Vyšel jsem si na procházku v doprovodu nového mraku. Jen jsem však ušel pár kroků, začly se z pytle nade mnou sypat piliny… Zatnout zuby a hledat ústraní. Na jedné z nejstinnějších stránek lesa, dole u cesty, se krčí v borůvčí zmačkaná noční čepice. Tu mi pak připište k dobru. A vnitřek staré kůlny; když se tam konečně dobelhám a přirazím vrata, poslední z lidí, ubohý zestárlý mládek, zašátrá ochable zvenčí po klice a sveze se na práh, rovnou na svou zlámanou grešli. Zastrčím závoru a rozhlédnu se kolem: kam oko dohlédne, nekonečné hromady pilin. Jako obvykle mít zas před sebou všechny slasti podrobného studia…

> _(Také všechny následující kapitoly jsou střídavě věnovány Ale­šovi K. a Karlovi Š.)_

</section>
