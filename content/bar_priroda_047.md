---
title: 'Dodatek: Slovník hlavních výrazů'
contentType: poetry
---

<section>

Básníci: vyschlý potok lemovaný čerstvými básníky.

Baterka, čili tmu mladým.

Bílá (prázdná) stránka čili poušť pro jednoho.

Blankyt: a nad námi prázdná stránka blankytu.

Borůvčí: příroda v kukátku. Dívky se smíchem utíkaly skrýt ruměnec do borůvčí.

Boty, čili pomníky chodidel.

Brejle: neviditelné mraveniště a viditelné brejle.

Budoucnost: vyhlídka na vidinu nového hoblíku.

Cizinci, šviháci stmívání.

Čelo: stojím před vraty a svět mi civí na čelo.

Češi, kutilové v říji.

Dějiny: fronta na budoucnost. Strýčkové ještě stojí v řadě, tety už na ně čekají.

Detaily: nevhodnost celku, necudnost detailů.

Divadlo: nebudeš-li v noci zticha, přijde na tebe Národní divadlo.

Dívky, čili to nejlepší z veverek.

Dudy: viz Nebe.

Hoblík: viz Budoucnost.

Hospoda: chodit do hospody jako do sousední kapsy.

Chyby: naše chyby byly jako obvykle nejhezčí.

Japonci, čili oživení v plenéru.

Jitrnice, čili tečka za týdnem. Rozlišovat: tohle je moje žena, a tohle její jitrnice.

Klobouk: někteří z nich nosili své výčitky na hlavě.

Kniha: poslední porce ve vyjedeném domě.

Knihovna, město ke čtení.

Kopřivy, čili zeleň zákulisí.

Kraj lesa, místo na poznámky.

Krajina: zahrádka překypěla.

Krávy: naše krávy proti jejich tankům.

Kuřáci, čili suché ze světáků.

Léto, ráj svatých v plavkách.

Lidé: hrdinové došoustali, zbyli jen lidé.

Máti, pec za almarou.

Město: les v srdci a město před prahem.

Mýtina (louka), čili zeleň zívá.

Náměstí: a když tu nikdo není, obklíčí nás náměstí.

Nebe: viz Dudy.

Neděle, památník Másla.

Nedopalek: na nebi špačci, v popelníku jen nedopalky.

New York, město pro usínání.

Noviny: nechat svět v novinách a zvednout hlavu k nebi.

Oděrky, drobná vyznamenání.

Plnicí pero, čili noční výzbroj.

Piliny: konfety chudých.

Pivo: dudy horkých dní.

Planeta: krajina s Čechami.

Poledne: v poledne i trůn zeje prázdnotou.

Ponocný: co nám chybí, je pořádný ponocný.

Příroda, boží tělocvična.

Ptáci: nebe bez poskvrny, až na pravopisné chyby ptáků.

Sako: chuť na doutník a právo na sako.

Sám, čili svým vlastním polednem.

Slunce, ministerstvo oblohy.

Strašnice: pražské manýry, ale vzdechy jako v lese.

Stmívání: ještě jsme zářili, ale už se v nás stmívalo.

Šuškání, čili život v rukávníku.

Text, čili s abecedou kolem světa.

Tma, konec ohňostroje.

Tyrš: Jan Hus v sokolském.

Umíněnost: rozverný komár, umíněný velbloud.

Uvozovky: azur se culí pod vousy.

Válka, čili lidské železářství.

Vítězství: sám na slunci, jako po vítězství.

Vlajka: jedna vlajka Ameriky vydá za třicet jitrnic.

Výlet: do lesa pro zrcadlo.

Zrcadlo, čili konec světa.

[^2]: Až se přesunu do Francie, najdu tu ten nápad skutečně realizován.

</section>
