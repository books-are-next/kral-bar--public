---
title: ''
contentType: prose
---

Dovětek k dějinám

Lidé se rozcházeli lehce znervoznělí

při představě ohyzdných koňských tvarů jak je zas  
doma najdou rozvalené

ve vlastních postelích

Poslední úzkostné pohledy k rozvalinám klobouků

snášejícím se proti nebi na hlavy sousedů

poslední plechová sukně zařinčí na dláždění

Ještě za soumraku zestárlí voyeuři přicházejí k hradbám

květinu v klopě na nose silné brýle

studují do noci své dávné poznámky na kůži dam

(zpovzdálí okukováni normálními čumily)

To co přijde pak po úvodním zahřmění

není už víc než pár mžitek před očima

mírné říjnové revoluce jak se zvedají z pustých strnišť

zatímco vítr vjíždí za lejstry až do peřin

A našich důvěrně známých obryň se zmocňuje nepokoj  
zdvihají ruce nad hlavu jak pytle mouky

a s obdivným mumláním si je prohlížejí

Obracel bych se v hrobě

jen mít jistotu že tu jsem vážně sám

mezitím tam venku nové mládí nové důlky v bradě

krásnější a krásnější boule za ušima v trávě na slunci

na krok od znovudobytého letoviska

ani nešpitnou když strýček fízl vypráví jak to bylo

v dávných dobách kdy se lidé rozmnožovali jako psi  
a kočky

kdežto čáp nosil děti jen ve vyprávění

dobře vědí že dosud bylo na světě jen pondělí a teprv  
oni se narodili v úterý

Známá věc: své porce zakrývají rukama jen špatní  
jedlíci

jinak řečeno: zvyklý zpívat

zpívám

zřetelně osvětlen

také o tom jak je dobře vidět

Ještě necelou hodinu

a dojatému sousedu bednáři doručí mou kytici

v touž chvíli kdy včera konečně nechal bušení

i obručí méně stravitelná sousta jsme si pekli na ohýnku

a ještě dlouho do tmy si pak vyprávěli

zatímco poslední oharky Prahy hasly na obzoru

Pak znovu den ze tmy do světla se tu netrhly dveře

nová hledání prášků pro spaní v rychle temnějící  
krajině

pocit že jsem v prázdném lese trochu opuštěn

nebo snad jen trochu daleko od zrcadla

I dál však bylo všechno zřetelné zasvěcené kuchyňské  
hovory o masu milenek pozorná vyzvání ke společné  
prohlídce rukávů

i jejich procítěné: Hynku! Viléme! Bobeši!

občas už jen drsní vojáci vědy ztratí zaklení

na účet zvlášť nepoddajného integrálu

a je tu půlnoc rozjaření občané zvedají ponocného na  
ramena Víceméně zdařilá plavba na prostěradlech

je všechno co následuje

Teď anebo nikdy: další verš

zítra budou pršet deštníky

Neschovávat se aspoň ne docela

dál trčet do budoucnosti aspoň špičkou nosu

nesporně krásnější než naše dnešní omrzliny

jít si vstříc v zrcadle v očích tklivé křišťálové lustry

Jak bych se nepoznal sebe i své lásky na zádech plný  
pytel antiperlí

celý svůj proviant

jen pámbů ale ví proč právě já ze všech lidí

se teď mám holit

Jednou s tím bude nutné přestat nepátrat dál po tom co  
skrývají dívčí bluzky

vrátit se kudy jsme přišli už bez myšlenek na velkou  
nohu rekyní na potítka umouněných císařoven

pohozená svorně ve škarpě s čvaňháky tramvajaček

také svůj vlastní ranec už radši zanechat

v té vzrůstající skládce doličných předmětů

Však ještě bude veselo přijedou cizinci

už teď v příšeří skladišť rozlehlá sedla bicyklů

na která usednou pedály jak k nim zvolna spustí své  
pěstěné ruce

Jistě nezapomínal jsem proto vlastní starosti těžko  
přijatelný pocit že nejsme nejlépe hlídáni

s očima zvlhlýma dojetím už podruhé v téže básni

i nadále v duchu soustředěně pomlaskávat

známý půlnoční smích v koutě za sádrovým sousoším  
rodičů

(co by se asi stalo kdyby všichni vyprostili hlavy

ze svých železných schránek a důvěrně si sdělili že šlo  
jen o hru

bez vítězů

ale i bez trofejí)

Jen oslněné tváře hladových okolo to na co jedlík tak  
nerad zapomíná

důmyslné plány nových her do přírody i pod zem

jak se tam bohdá ještě naposled svezem

Jak se blíží večer

city opět přicházejí do módy

večer s přitažlivou záhadou toho co se děje

v prázdných autech zanechaných u kraje chodníků

I po zavření tu s námi otálelo pár princezen

včetně přebornic v sebevraždách skokem  
do svačinových sáčků

každá z nich s vlastní hymnou na počest švarného  
vychovatele každý z nás sám se svým čekáním

zároveň však i po boku ostatních co zářivá _HŮL_ v plotě

už dnes lze konstatovat přinejmenším na plovárnách

že mezi lidmi nepřekáží víc než ručníky

Zbývá nám využít lépe čas který prospíme

teď bych tě například rád poslal na výzvědy

o pár let dopředu až tam kde dámy ukazují slunci své  
otýpky své oněmělé psíky

samy ještě zaražené tím jak zhurta si došláply

na tajemství korkové hory Věř že by to nebylo jen pro  
dárky jimiž tě zahrnou v první den budoucnosti

pro narcistické prsty fabriček balících už teď  
do celofánu sličné pralinky

Se šerem tu je běda znovu i ten ohyzdný rachot zas  
bude třeba se třást

že vyváznem jen s trochou krvinek v hrsti

Ze psí boudy se ozve zřetelné zaklení

jen nám líto drazí dobrodruzi

budem vás teď zas muset uložit k svým starým dopisům

Tak se nemrač ještě tě nezvolili

zatím jen rozprodávají své staré obleky nedočkavě  
nahlížejí do vlastních ložnic zda se už začlo  
s něžnostmi

s pílí přesvědčených kutilů rozbírají znovu a znovu

důmyslnou konstrukci řeckých tragedií

Ještě v tomhle verši ti přísahám že v nich je ticho celých  
pustých letišť

a v příštím už chrápu ze všech sil vstříc půlnoci

hodině kdy se změním v hrobníka a kdy tu definitivně  
pohřbím

své staré křusky
