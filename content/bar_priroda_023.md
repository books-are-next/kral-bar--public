---
title: Dvě minuty ticha za padlé dívky
contentType: poetry
---

<section>

Slunce upřeně svítilo na tiky v obličejích lidí

po krásné neděli ta chvíle kdy revolucionáři vstávají  
z prken plovárny

a vracejí se do města zalehnout zas za opuštěnou  
barikádu

Samo večerní nebe se pak rozšumí

naším nepotlačitelným vzrušením

znám lépe než jiní ta dlouhá odpoledne kdy je třeba  
zajít si pro tečku za větou

až k lesu

Tečka

ale nikdo tu není

tma a ticho jako ve sklepích lehce vzdouvané chlopně  
odkrývají klamné průhledy

k zaprášeným soustům jen tiché crčení žaludečních šťáv

tady tedy vznikají knihy ta pozvolná  
mnohasetstránková umlkání

tady se každé kýchnutí samo připisuje k dějinám

jak zvrtnutí dívčího kotníku ve velkém střevíci

k sousednímu staletému cimbuří

Proti začernalým čelům zkrabaceným jak staré salámy

věděl jsem už co je to upadnout v nemilost  
u podmračené matky Moudrosti

jako bych viděl nést na poštu poslední balík světa

sledovat téměř bez hnutí jak druzí následují mé rady  
i vlastní bratr rychle slézá z trůnu

a utíká si pro deštník

sám si přitom ani nedosáhnout mezi lopatky Znovu je  
tu nezapomenutelné odpoledne kdy jsem se opíral  
zády o Národní divadlo

a v duchu si pořádal soukromou premiéru své osobní  
tragedie

Mé přítelkyni zkoušeli zatím u optika brejle za brejlemi

Řeklo se: podržte se

a někteří se dokonce podrželi kolem cizinci vlekli  
kvapně za lepším své přejeté nohy

kdesi se ještě kdosi sápal ze zásady na kutě

za svou potrhanou hadrářkou

konečně zablesknutí selky si oddechly a začly  
bezstarostně omdlívat

vstříc počínající selské bouři

nejedna z nich dosud naplněna slastí při vzpomínce  
na sjezdový polibek hlavy státu

Do okolní kapusty zkrátka zas proniká život

a nejen s těmi kdo překvapí ve své kolébce pohodlně  
rozvalenou matku

co nevidět se má objevit i dlouho očekávaná věta

v níž si jasnozřiví spolužáci odmítnou hrát s Napoleonem  
na vojáky

Jsem tu pořád to se ví

ruka hbitě vzlétne k hlavě

desetník na čele byl naneštěstí znovu jen třpytivá vidina

</section>
