---
title: ''
contentType: prose
---

<section>

Strašnice od jara do podzimu

Popišme nejprve krajinu:

jaro v každém čtverečním centimetru vzduchu

i zeleně okolo

patnáct šestnáct sveřepých profilů na pozadí humen  
někteří zavěšeni do svých dvounohých přítelkyň

s výmluvnými třpyty na náhrdelnících a puškách (ti,  
zdá se, jsou na malém výletě)

jarní bouřky nu ano

vy jež zdravím lehkou úklonou směrem k rodnému  
domku

jak tam dál rozštelováváte ty vinty dál v důležitých  
příhodách

jakými se učesaní mění v rozcuchané

řidčeji i naopak

Nejlepší příležitost k zopakování zvlášť zdařilých výjevů

z dosavadních dějin

Například Tyrš s Husem když se opět stali prostými  
Nováky

zřetelný třpyt slz v těch slavných očích

na kraji lesa ve vrcholné chvíli příhody s červánky

hned vedle je pohnutá vzpomínka na takzvaný plot  
nezapomenutelné střídání dřevěných planěk

dodnes provázené rozverným hvízdáním Škroupova  
šlágru

metr odtud se zas drží v křížku Frištenský s Kořenským

za jasného počasí rovněž zřetelná slova Z PRDELE KLIKU

zdobící dosud známé průčelí

naposled drátěné oko velikosti smyčky

O pestré barvy jedné sezóny později táž něhyplná věc

právě jen o nadechnutí těsnější

Ano tento verš skrývá jen dost tumpachovou tvář  
zamyslet se je všechno

co zbývá

zatímco svět zarůstá kapradím náměstí mizí  
pod haldami nedopalků a pilin

vyrůstajícími dál na předměstí v nová mauzolea

regály se ztrácejí pod celými městy knih

anebo z jiné strany: zdálky je to Praha zblízka jen  
dovedně poskládané svazky slovníku

a učíme se bdít

trpělivě hlídat spánek ctnostných svazků

dokonce ctnostně hlídat svazky spánku

ráno k tomu přidá i nezbytnou hrdost

hrdost na ptáky i s klecemi jak se říká

ptáky zřetelné proti obloze štědře obdařené peřím

a většinou i nejméně jedním zobákem

také ptáky se všemi vlastnostmi Slováků

v budoucí realizaci vtipného nápadu

Navíc i ty stránky ptačí existence schopné vnést trochu  
vzruchu do červnových rán

na vylidněných českých jevištích

jejich klece neutuchající nadšení už jen při pomyšlení  
na proslulé prázdno

mezi dráty

prázdno jež je ve skutečnosti zdařilým jarním počasím

A já

Sám za sebe mám být na co hrdý v okolní krajině za  
mne nezaznělo

jediné nevhodné slovo

i stehlíky jsem neoslovoval jinak než jmény osvícených  
panovníků

jejich štěbetání mi vrací všechny mé přednosti

V každou roční dobu se tak pořádají drobné ale úspěšné  
oslavy

nedávno to byl malý večírek na rozloučenou

v nejnapjatějším okamžiku stmívání jsem musel  
konstatovat že pro mne přestala existovat Jižní Amerika

A nazítří znovu

vyptat se podrobně na nejbližšího Žida

a vydat se na cestu

úspěšně překonat nástrahy návnadu blankytu v pasti  
otevřených dveří

trpělivě odklízet knihu za knihou

dokud se mezi nimi nezjeví hledaná bradka zřetelně  
vyslovit adresu nejbližší plynové komory

teprve pak jít po svém věnovat se obvyklým starostem

s délkou kroků a smekáním klobouku

Večer: nad krajinou se stále víc komolí známé úsloví

o tmě a o hvězdách Říká se tomu pro změnu starosti se  
stmíváním

Jako obvykle

v mé pracovně se činí celé Východoslovenské železárny  
srdce už klepe u sousedů na dveře

jen v textu je pořád stejné ticho

</section>
