---
contentType: prose
---

Poránu, metr od pravdy

V jasnějších chvílích kdy jsme viděli dál než na špičku  
svého nosu

neviděli jsme nic pěkného

nosy bližních blížící se od lesa

neodvratně jak přibývání chyb v rukopisu

starci zvětřili salámy jeleni starce

a dámy jeleny

Rozcházejí se teď na nová seřadiště váží své klacky  
perlíky narychlo v duchu přehlížejí svou slovní  
zásobu

někteří zas a zas přeměřují hrbolky svých čel

když je přistihnou vyhánějí okázale anděly ze svých  
postelí

a posílají je zpátky na nebe

Povídám: nehraju

když jsem však otevřel oči byl jsem za sakristií sám

na druhém konci náměstí už perně vysloužená lžička

vplouvala z tribuny do úst posledního občana

Nehraju dosvědčoval jsem si poučili mě však že je lépe  
počkat

až mě osloví

právníci znovu usilovně smrkali zvolna jsem si začínal  
vážit jejich nesnadného povolání

hastroš přišel sdělit hastroši do řvoucí vichřice

jak to při ní sténá v rozklížených knihách

mužské cáry zmítající se s ženskými

v závěji prašné cesty

Občas si šli ulevit do sálu se pak vraceli i s pádly

z někdejšího vodního skautování některý tu a tam se  
zapomenutou vážkou

tu a tam

jeřabiny jaké mohou dozrát jen když se správně myslí

okouzlení houslisté oddalují smyčec od nástroje

usedají na mez a s otevřenou hubou sami naslouchají

přízraky anekdot už dávno přepracovaných  
k nepoznání

tu a tam rovněž: učitelé bez žáků

šlechtici bez varlat bez Hýty i bez Batula

já sám na světě s několika rajčaty

8\. června puška nehybně leží na skříni

8\. září zůstává otázkou jak na ni dosáhnout

nebe modré tak jako dřív Metr nad lesem malý zapomenutý  
balíček v hedvábném papíru

každý ví že jsi tam starý papriko jen trochu líný se ozvat

ti co to už od lesa vzali poklusem teď jenom funí  
a rozhlížejí se zklamaně do všech stran

Pořád se ale nikam neletí
