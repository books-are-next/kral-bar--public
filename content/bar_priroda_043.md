---
title: ''
contentType: prose
---

<section>

K budoucím bicepsům

Čechům

Všechno co ještě v Čechách umí roztáhnout nohy letí  
za moře

Takovými větami není dobré začínat

Říkají mi a přátelsky se smějí to proto abych se necítil  
tak sám

příliš do smíchu jim však není

ne víc než když se vprostřed noci vyřítí z postele do  
kůlny:

nic než hromádky naštípaného dříví trochu sekera

a trochu jen vzpomínka na sekeru Je to krátce klopotný  
život

na planetě plné těžko zapamatovatelných anekdot

nad zpřeházenými listy deníků mezi mlýnskými kameny  
pilulek

proti hromobití v zátylku

Poplácáváni jejich českýma rukama vrháni rozjívenými  
ctiteli až ke hvězdám

na americké vlajce

tiše tedy ať slyšíme jak kape z nedotažených kohoutků

pod saky lidí obnošených k večeru

a zase vyspravených před ranní směnou už jen pár sličných  
snílků laškuje s větvičkou

na sklonku veselice vprostřed známého náměstí

Mluvím o chvojí myslím však na zarostlé závěje  
konkrétních lidských břich

i na možnosti nových přesunů v hlubinách útrob

lze jistě dát přednost vkusnějším eufemismům  
vzpomínce na vidinu vlastního palce zatlačujícího  
nos zpátky do tváře

jak už tak mezi čtyřmi stěnami zvládáme sami sebe

Tu a tam nás přicházejí navštívit hlučně řinčí řetězy  
výhodných nabídek

než tu při odchodu nechají své svalnaté šrajtofle docela  
jako by znovu měli přijít

jenom co se změní osvětlení

</section>
