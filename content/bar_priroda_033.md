---
contentType: prose
---

Slavobrána do krajiny

Mechové polstrování lesních kuřáren

zapálil jsem si a směle se rozhlédl po těch co nekouří

nikde nikdo

Postupně si tak zřizujeme v bytech soukromé mýtiny

až do 15. června bylo naprosté ticho

všechno zůstalo jako dřív totéž svítání na obrázcích  
které se dávno měly vyměnit

u knihovny samosebou doleva

a opět se v nekončícím odpoledni

kleká na rozcestí do startovních bloků

Někteří běželi napřed

v okolní přírodě je pořád ještě dost místa i pro  
poznámky o dívčím pištění

v němž je dostihneme v budoucnosti za lesem

Uprostřed světa ve vylidněné zatáčce

nic než zlověstné skřípění

jak zas někde někdo úporně vymýšlí housle

hergot

rozkošná drobotina stále přesnějších detailů  
jehličnatých i listnatých

je to tu

nejdřív hlubokou úklonu až se čelo dotkne papíru

s rozepsaným textem Vzápětí odhodlaně vyslovit  
osudný dvojí zápor

a svištíme dál

kravinec jenž vyletí z lesa už není ten co v něm zmizel

pro znalce je tu párek vzácných kanárků žlutých  
japonských rukou

které se spokojeně mnou

konečně v následujícím verši máme před sebou  
zahřmění

Matně jsem vzpomínal na mumlání o tom jak se snad  
jakýsi Ježíš před časem zasvinil od krve

Sneslo se v trávě housle rozšafně

jak se to poněkud šero na šero

atd. až k:

šero se rozšafně sneslo do trávy

na definitivní housle
