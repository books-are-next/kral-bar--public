---
title: Pohlednice přírodě
contentType: poetry
---

<section>

Byl červenec

z návsi se na mne přátelsky culil známý sněhulák[^1]  
slavnostní krajina se tetelila šuškáním měl jsem je  
v duchu téměř spočítány

Vtom trhlina pravopisná chyba právě uprostřed historie

přesně 25 km za Prahou všechno co ví příroda  
z Bouloňského lesíku o zeleni

a z Jadranu o blankytu navíc i právě dost chládku na stín

pod jedinou zahradní židličkou

Znovu jsem byl sám uprostřed prázdné stránky

jen se sněhulákem na místě pro svůj pomník

se sladce připitomělým úsměvem pro léto okolo

v jejich neutuchajícím šuškání za mými zády

se předem sličně tetelila příští krajina

Plný naděje se proplivnout do budoucnosti

Všechny naše oděrky zřetelné jak v technicoloru

mezi posledními stromky lesa

Poslal jsem své mindráky do háje napřed

s úmyslem ještě trochu pozorovat ve světě krásné světlé  
pivo

To ticho se ještě bude hodit

v noci při vstupu do lesní knihovny Hlavní je neztratit  
rozvahu při první zlomenině

mít ve tváři všechnu nehybnost starých svazků pomalu  
ale jistě si vykračovat to už zas po rodném večerním  
předměstí

stínem přizdobeným jen třpytivým šperkem erekce

září lamp kde jsme si opět všichni rovni

pak znovu tmou v zájmu rýmu

atd., až do poslední tečky. Dál za ní se černá u spící české  
vesnice

jen opuštěná hromada svinstev

Vykřičník

_[^1] Šlo ovšem o pouhou napodobeninu z písku._

</section>
