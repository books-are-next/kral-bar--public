---
title: ''
contentType: prose
---

Hospoda U lidí

Rád si představuju pod klobouky pánů budíky jež staví  
na odiv

na svých nočních stolcích

cestovní šachy i tužku na řetízku

vedle rozepsaných not

Když ne vy bude to někdo jiný

lidé

Černé větve jimiž vám lesy už zdaleka sahají po srdcích

toporná sousta klesající ke dnu meditací

a ovšem to hlavní: náplast na správné tváři

Naposled to propuklo když si jeden druhému sed na psa

rozutekli se až když do všeho začly prát blesky Půlnoc  
černá povidla ze psů hoven a inženýrů

i fešák na chvíli zapomene svou písničku

jen v dálce na plotně bublá moře Hej Slované vzhůru  
na záplaty

a jedna za druhou jdou ke dnu za sousty

za chmurami těžkými palečnicemi těch v pozadí  
Vysvědčení vytasí až v poslední chvíli

až už zas bude neděle i v srdci

Svět osiřelý až na odvážné akce osamělých lovců prdů

a mírovou demonstraci bot na vzdáleném předměstí

Každý čekal na santusáky jak na spasení

a santusáci jsou tady s rozvahou tahají z kalhot  
kapesníky z nichž se sype drobná havěť strážníků

a rozbíhá se světem za potravou po stopách dávno  
vypelichaného léta

zarudlí šéfové za okny se chápavě usmívají hrozí nám  
přátelsky prstem (ano je to sám generál Palec)

ach kdyby tak oni snesli z půdy své sáně dodnes čerstvé  
fábory krve na řídítkách

dosud svěží vůně kolínské nad spáleništěm

Bezmocné hromování otců v korunách stromů  
překrývá bouřka
