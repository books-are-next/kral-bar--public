---
title: ''
contentType: prose
---

Boží Lhota

Posvátná kráva krásy drcla do stavení

až se dozrávajícím talentům zježily viditelně vlasy

člověk ale dál spí Marně buší vařečky zburcovaných  
kuchet

do gongů za hbitější pokulhávání

Jen chrápání napříč dějinami jak zas a zas násobí jeho  
tragickou velikost

tma a roztmívačky opětných procitnutí

nad stále dokonalejšími skládankami z ubrousků

Otoky nové citovosti dětí skutálených z místních  
Parnasů

trčí to tu zas do nového svítání

jak do prázdné láhve od mléka na způsob palců  
u nohou

toužících po ucumlání k smrti

předjarní bouřky nebo natáčky do vlasů

nevyspalí mágové z agentur protahují žoviálně davem  
své aktovky

trosečníci vyplavovaní na refýže

rovnou před obří přízraky zapomenutých klíčů  
od domu

Harašit v nádobí dneška

ne nebudem se prát

vyřídíme to jinak ruka zašmátrá v kamnech

sotva trochu sazí

celý orchestr však rázem zdvíhá krovky nanovo křesla  
městských radních bombardují vzpurná zelinářství

bzučení neviditelné mouchy kreslí ve vzduchu tvar  
ideální štoudve

Hop! a úlevné vydechnutí pokud to lze rozeznat někdo  
se tam v dálce zas vrtí na trůně

jak už si tak vzájemně dáváme mohutnět

svými vzdutými hruděmi mistři v umění hnát to proti  
sobě sudokopytníky s lichokopytníky

a naopak Také jistě z druhé strany krtiny

o něco bujařeji do zvlhlé okolní slávy

srdce světa se chvěje v dychtící huspenině

z hlubin latriny vychází nadzemská záře také radium  
si pořád vede svou

pohublí andělé naznačují pohledy že je teď bude třeba  
nést

jsme pro sami tu však nejsme docela doma

Marně naše tlapa vztažená od lesa

za posledním vyheknutím parníku

Až se ti pak zas v poduškách zatřpytí plomby

v ostrém světle necudných posunků

co bych to zapíral budu šťastný

o nic méně skvělý ani pak až mě zas vzkřísí

Hrst slupek od salámu rozhozená po mapě Asie páté přes  
deváté nezapomenutelné ráhnoví z rozlámané  
krabičky od sirek

tajemné stopy

a tajemné stopy sádla také v prázdnu po odstavené židli

neprávem přehlížené cáry mlhy v kopřivách

kde bloudí jediná jiskra už osudně daleko od polštářů

se zvlhlým dynamitem

Světe ach uzené sýry v rukou lidí

spoutaná zápěstí visí přes okraj kazatelny bude na čase  
si oddechnout

Poznám tu všechno jako poprvé
