---
title: ''
contentType: prose
---

Deset minut poesie

Všem

Nejdůležitější se mi vždycky zdálo odcestovat hned  
na začátku básně

naslouchat nepozorovaně zpovzdálí posílat jim své  
prázdninové pozdravy:

profesor Jedlička, Jedličkův ústav Leonardo da Vinci,  
vdova Hitler a Kraus, perské koberce

něco taky Dostojevskému do Jilemnice

než se mi zas vprostřed žita rozprchnou jako bych je  
místo do sborovny

vedl do katovny

Z letoviska do letoviska ne víc než těch pár minut  
volným veršem

Napříč přírodou krajinou se všemi výhodami tekoucí  
vody postele s opravdovými nebesy

o ostatních výhodách ani nemluvě

zákrut cesty kde jsem si poprvé vybavil pravopisnou  
chybu z minulého pondělí

jindy v nádražní čekárně bylo zas už kolem půl osmé

docela jako ve večerním sanatoriu

pěsti naskládané hned po několika v nezapomenutelných  
kapsách

dodnes mi stačí letmá vzpomínka

a píšu až se ze mne práší

zastavím se jen na setření potu na zvednutí hlavy  
k mrakům

ženoucím bez oddechu své stíny přes rozepsaný rukopis

Snad není nejvhodnější počítat poesii na minuty

vím jinde zmírají vedrem celé hloučky

drobných výletníků onehdy navečer léto doslova leželo  
v krajině jak pohozený přírodopisný atlas

právě jsem se chystal začít u lesa heslem borůvčí

když přede mnou zničehonic vyvstal skutečný  
domorodec

ještě než znovu zmizel v houští stačil mě pohnout  
pohledem

jímž se svolávají oloupení lupiči

Kdoví snad jim tam v srdci přírody vážně nechybí nic víc  
než pivo Ach Bože

půjč mi aspoň tři sta

než se tu navždy ztratím v davu v bojovném hlomozu  
filatelistické luzy

tak rád bych si je jednou vyslechl až do konce některou  
z těch pozoruhodných úvah zda je lepší vzít si na výlet  
víc milenek

nebo víc prezervativů

sám ať dělám co dělám

ze sebe s bídou dostanu jeden vynález denně

Není to tak dávno museli hnát revolucionáře pryč  
od továrny

vodou z kbelíku

dnes aby strážníci nesli za zhýčkané mládence  
i protestní standarty

byly i dámy na jejichž břicha si noční hlídači neváhali  
svítit baterkou

Kdybych měl přinejmenším jistotu že mě na konci  
verše čeká velký rum

nebo aspoň malá jitrnice

ale nemám už zkrátka tu píli v plnění vesmírného  
programu

již znamená trpělivé sezení na vlastním plnicím peru  
Naštěstí nejsem sám kdo má tolik poruch

popudlivý hostitel náhle zmlkl vprostřed zábavy sehnul  
se k podlaze

a nevzpřímil se dokud společnost neodešla

Šeptám jí teď pozorně do ouška líčím jak kolem  
postupuje jaro Japonec za Japoncem skapává  
v pestrých záhonech

ve výstavních síních rozkvétají celé kytice vernisáží

a studentky Akademie si s milou roztržitostí zapomínají  
před obrazy cvičky Nejvyšší čas vyloupnout  
slavobránu jak novou

z nedočkavého breptání přítomných

Příští neděle

a umění proplivnout se do zítřka umění vyrůst o celou  
hlavu větší

než druzí Už vidím jak se všichni zamykáme v lese  
jeden jako druhý se měníme v odborníky na výlety

pořád ještě je co závidět V letní krajině také  
venkovanům

zamyšleným teď v otevřených oknech chaloupek před  
svými malířskými stojany

jen občas vyhlédnou ven na opuštěná pole

a znovu do díla

Na každém dalším řádku o průvodce méně

až tu konečně znovu stojím sám překvapeně  
se rozhlížím

ani v téhle básni jsem tedy neměl být upálen

—

Lze zkrátka pořád ještě o lecčem hovořit stále hlasitěji  
citovat minulá vyprávění

vyprávět o zvlášť vydařených chybách v minulých  
citátech

o všech svých přednostech z dob kdy hnali od kaváren  
strážníky vodou z kbelíku

Škoda jen že jsem si v předchozí básni nechal luk

teď vyběhl z mlází sám předseda Rady ministrů chvíli  
větří přendává knihu z ruky do ruky

a znovu odbíhá směrem k brodu

prohledali jsme metr po metru každý tenisový kurt

nikde však ani noha

málem bych byl v pokušení zapsat si osudnou větu

v níž se umírá pouhým ulehnutím vedle vlastního biče

jako by v následujícím verši měli přiběhnout a šimrat  
mě dlouze stéblem

až bych se sám přidal ke hře na opékání rodičů

Není to konečně horší než zvednout hlavu od knihy

a zřetelně před sebou spatřit velké pivo

jindy nad haldou nedopalků a prázdných půlitrů

měl jsem zas v hlavě svazek po svazku celého Prousta

navíc výčitky že bych si měl psací stůl dát trochu  
do pořádku

psací stůl nebo aspoň noční tmu

kam se sesune s rachotem zbořeného kostela

Tak jako každý večer

i stále hlasitější vzdechy všech těch falešných beduinů

celých shrbených pod tíhou skutečných velbloudů  
pěkně si tu sedím

jako každý večer u nedotčeného stolu své luxusní  
pracovny

ve vlaku mezi Klatovy a Mostem v nepolevujícím tempu  
deseti řádků za hodinu

Připozdilo se krávy už pomalu vycházejí z biografu

ještě vhodnou poznámku o citových Piešťanech o valné  
hromadě zlámaných sentimentálních berlí

jimiž jsme marně chtěli podpírat svá srdce

Ticho na zahrádce plete úporně rukama Češi se ženou  
z přírody zpátky do hospody

zarudlá pracka sundává kapesník z hlavy uvnitř zas  
nahradilo Brehmův život zvířat

nenucené žertování prasat a jelenů

Co mne se týče jenom na to civím

ale civím na to pořádně

Bylo by málo vyhnout se klopýtnutí o práh

při vstupu do města

dojmout se stmíváním

a vzápětí i tmou v kapse vlastního saka

znám pohled toho kdo přivlekl svůj pytel do Prahy  
poslední

jak jsem si to tu po léta opakoval

aniž by to tím bylo víc pravda

Přicházeli z přírody omládlí srdnatě se do ní vraceli  
pro nová zranění

po mém desetníku však nikde ani stopy

časem to zevšední pořád jen pozorovat bez hnutí své  
psací náčiní

prší to je ale jinde

než teď a tady

vzrušeně gestikulující jižané vyběhli před práh s puškami  
s netajeným obdivem zkoušejí na hřbetu ruky

pilnou práci vody Ne tohle není počasí ani na cestu  
do zastavárny

Kdoví snad se mi to všechno jenom zdá

snad mě to jen tak mýlí zrak při pohledu do nového jara

na obzor s letkou bumerangů které se vracejí od moře

možná že když berem pero do ruky jsme vlastně  
dávno v hlubokém spánku

stejně už čekám jen na to až v básni zazvoní všechno  
pro jistotu sbaleno o pár veršů napřed

všechno tu však zůstává jako dřív zmrzačené léto se  
s funěním drápe přes humna heká sténá

sem už ale doleze

Nejvyšší čas nosit památníky na zahrádku

přestat se tu jen vznešeně otáčet kolem své osy

pouze v představě delší o žebřík

uložený při spánku pod postelí

V hospodě U avantgardy budou mít někteří už čtvrté  
páté pivo

Zdálky to dokonce občas vypadá jako když se někdo  
ze všech sil

dobývá do zrcadla A ještě jednou Vrtí hlavou

zřejmě pořád ještě nemá pravé klíče

Teskný pohled do dálky za dávno ztracenými hodinkami

Dodnes nevím zda na nás dějiny vystrkují prcnu  
z přírody

nebo naopak

—

Na závěť je toho pořád málo na pouhý aforismus už zas  
příliš mnoho

kdybych měl aspoň jednu čistou košili zpátky  
z podzimní krajiny

věděl bych jak si hodit Brigitte Bardot na záda

Příroda zatím pracuje za nás

obyčejný předměstský biograf

ale hoří líp než Národní divadlo

pozdravujte je ode mne Chalupeckého i Jánošíka

pokud lze vůbec ještě pod klíšťaty rozeznat básníka  
od běhny

ne nepřizpůsobuji se

jenom účastně páchnu do všech stran

jistě lecos bude ještě třeba vylepšit vecpat ptáky do klecí  
nastrkat do mlází pár milenců

vrátný vystrašeně civí na pušku

zpátky do vrátnice se mu ale nechce

není to jen tak vylézt si na trůn s rancem jídla

a začít vládnout i dospělí se občas chtějí dát trochu  
rozdráždit

pěkně do červena všemi druhy obrázků  
na pětikorunách

některou z břitčích podrobností třpytného borůvčí

Z Bratislavy se rozkutáleli do všech stran rozesmátí  
Slováci

na pasece se prosté pobíhání změní v bitvu o pařezy

zápasníci však už nehrají sedí teď každý v jiném rohu  
ringu

a jenom na sebe krabatí vzdorná čela hrdinové poznali  
co je žal

kašička už jim nechutná

Málem deset let tu tak zápolím s peticí za živelnou  
pohromu

deset let neúnavného nočního manifestování vsedě

mé psací pero leželo v posteli častěji než já

občas ještě spouštím magnetofon a pozorně  
naslouchám žádné kroky však už neprotrhnou noční  
ticho

nezbývá než tu zůstat se svou lékárničkou Sám

a nepošramocený

venku se zatím daří vyrábět čím dál menší dámské  
kabelky

na loukách se k zástupům hráčů na škatule hejbejte se

přidávají noví nadšenci ani tobě už není šest

Červená Karkulko

ještě aspoň jednou si tedy vyjít zasáhnout další srdce

nedbale a zřetelně prohodit „O laňku míň!“

Když je tak vidím v plné zbroji jak zápolí s proudem

přiznám se nechtěl bych být v kůži bránických rytířů  
dneška

stačí mi co mám nezapomenutelné vzpomínky  
na špatně vycentrované cyklistky na všechny skvoucí  
podrobnosti života s baterkou

napínavá noční listování houštím

každá trochu jiná: bílá — 10 liber žlutá — 15 liber

zelená dokonce celých třicet krátce: jedna přítulnější  
než druhá

tam kde si kompozice žádá červeň leží řepa

také na hranicích se dosud pilně dovádí útočník za  
sebou ze všech sil vleče obránce

je teprv podzim starostí se sáňkami však denně přibývá

Pořádně se najíst

a znovu do přírody teprv u cíle porodit úsměv

a spočítat šišky

Ne nemáme to lehké

ať mě přinesou kamkoli všude číhá nějaké zrcadlo

teď už je pozdě zapřísahat matku aby zůstala pannou

či dokonce zachytávat soupeřův proutek rukou — ne je  
pěkně nutné nastavit vlastní proutek

to o čem se mluvilo jako o válce je trochu jiné když pak  
skutečně zůstanem zavřeni v lese

hromové ticho ne však to o kterém jsme slýchali

když je nejhůř zavěsit se na rovnou větev

která je označena kapesníkem. Stačí udržet se na větvi  
tak dlouho dokud zvolna nenapočítáte do deseti

Děkuji nebeský Otče

už si to dopovím sám

přísahám

nikdy bych nezavolal o pomoc jen ze špásu
