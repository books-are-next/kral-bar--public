---
contentType: prose
---

Nehlučný nálet

Tohle zcela srozumitelné vyprávění

trochu pochechtávání z noční tmy

pod něž se stačí podepsat

a o něž nepřestává jít

v mírně pozměněném devizovém kurzu

zatímco uvozovky s vykřičníky se výhružně hromadí  
za zády

malé vyprávění o lásce

o něžných krutostech rozlámaných zahradních židliček

a o subtilním zmatku v altánu

Zatímco tma je stále stejně levná

na vylidněných mýtinách lesních spartakiád

dělám si vlastní soukromou půlnoc

Když se dopočítá až do dvanácti lze obvykle konstatovat

pozoruhodnou osamělost

na prahu lesa si čistí boty nové neštěstí

předem nešťastné jak vystrašené strašidlo

Tak žádný strach mám je všechny u sebe

první i dvanáctý všechny své strašnické stíny

Kuk! v textu první se ukázněně zařadí na konec

a vyprávění může pokračovat Pořád dál

až do středu lesa tam kde je nejhlubší tma

uprostřed bílé stránky
