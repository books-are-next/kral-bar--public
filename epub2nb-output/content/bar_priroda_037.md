---
title: Malé a menší(čili Zbloudilé střely)
contentType: poetry
---

<section>

_Samozřejmě Prokopovi_

Zmoklí občané v uschlých ulicích.

Tchán okopává zahrádku, z okna vyhlíží zeťův palec.

Kráva civí do knihy na slovo „kráva“.

Dívky se pošťuchují ve frontě před plynovou komorou.

Farář vchází ráno, na kazatelnu, ještě s otiskem Boží tlapy na líčku.

Zvířata diskrétně podávají lidem rekvizity z přírodního zákulisí.

Pastýř nese varlata za stádem.

Ještě si u ševce zkouší střevíčky a řezník už jí z protějšího řeznictví ukazuje jitrničku.

Burlaci táhnou do Paříže k vypálení první ruský kubismus na  
dřevěné uhlí.

Ponorková válka hrobů na hřbitově.

Luxusní limuzina „Sacco & Vanzetti“.

Mudrcův plnovous větší než Komenský.

Hadrový pyj, ale hrdlo ze zlata.

Dívky si koketně zkoušejí křídla andělů.

Rozjívená skupinka Američanů v Tatrách před dřevěným pomníkem generalissimovy Dýmky.

Dobře naobědvaný Freud usedá mezi Stalina a Hitlera (kteří nepozřeli sousto), dlouze si zapaluje doutník a znalecky je mučí svým spokojeným mlaskáním.

Po sezóně skotačí na pláži jen osamělé vrtochy lázeňských hostí.

Náhle tlumená rána: jablko dopadlo kilometr od Prahy.

Marná snaha nosit závaží v papírových kufrech.

Hranatí zabrali jeviště. Kulatí zaraženě usedají v hledišti, tichou poštou se však už mezi nimi šíří, že nápověda je jeden z nich.

Táhnout Prahu k Bratislavě.

Čert s valaškou.

Ještě teď má stydké pysky celé od borůvek.

Vzrušené odpoledne, jaké lze prožít jen s pneumatikou.

Dívky se vzájemně chlubí injekčními vpichy s podpisy svých lékařů.

Vyslanci se kutálejí na recepci noční Prahou, někteří jsou v půli cesty odvoláváni z funkce.

Bude hezky, lidovci vycházejí na zahrádku.

Za plůtkem ležel klůcek.

Žluté patentní tužky zapomenuté hned vedle kravinců.

„Dohola“, řekl básník.

Perly velikosti sviní.

Lyrické světlo v očích kajakářů pár metrů před cílem.

Hajného klobouk, hlavní město lesa.

Vzrušující slovo vzrušující.

Les: dřevorubec nechal otisky prstů na sekeře.

Pytlák co paklíč k lesu.

Zasněžené hrby v zimní Budapešti.

Vítr rozsvěcí a zhasíná papíry poztrácené v ulicích.

Je večer, lidé ženou libido na pastvu.

A druhé řeznictví uvnitř řeznice.

Kleště jako brouci na hrudi pánů funících pod auty s nudícími se dámami.

Pondělí ráno, s krhavýma očima a provinilým pohledem vracejí nenápadně kameny do přírody.

Baletky vybalují na scéně své sličné salámy.

Jíst, ne ale papírová prasata.

Kovář si pilně dělá poznámky do rozžhaveného ohniště.

Mocnými rozmachy štípal na dvoře zrní.

Z přírody vyletí smítko a hned člověku do oka.

Ze světa táhne a dívky se chvějí.

Duo pederastů na visuté hrazdě.

V noci, kdy už lze dostat květiny jen od strážníků.

Obyčejný lidský nos nad rozečteným Hegelem.

Zblízka normální polní strašák, zdálky málem Mistr Jan Hus.

František Vobecký, upálený 6. 7. 1415 v Kostnici.

Sboristé jsou čuňata. – Sólisté.

Lidé se rodí mokří, dospívají, dávají se zapisovat do kurzů a zatímco čekají ve frontě, pomalu osychají.

Dívat se na koncertní pódium, myslet však na zákulisí s odloženými zimníky hudebníků.

Konečně dorazit z Prahy do svého starého saka.

Shledávat po kapsách zbytky včerejších kuřáků.

Psát jenom knihy, které člověk unese.

Krátkozrací voyeuři.

Sobota, chuť aspoň krátce si zalistovat v albu zločinců.

A údy zas vstávají až v Marseilli.

V brance Slavie kvičí sparťanský čuník.

Štětec podaný úslužně přes hranice.

Lidé roztávají v potůčky a ženou se k moři.

Syreček ve tvaru srdce.[^2]

Ztracená klika od matky.

Také podzim, nevítaný host, třetí den páchne.

Ženich nese v zubech kládu z lesa, aby ji ukázal nevěstě.

Pták chodí po větvi jako Groucho Marx.

Spejbl obžalovaný z vraždy Hurvínka.

Advent; dívky nosí v uších vánoční ozdoby.

Zdá se, že už jsem zas vyčerpal svůj denní příděl uvozovek.

Vraťte uzeniny!

Zpívající novomanželé.

Repriza Druhé světové války s Vladimírem Šmeralem co Hitlerem.

Jako by se tu někde roztrhl pytel s lidmi.

Malí čeští reptalové si pečlivě čistí zuby, kloktají, vyplachují si pusy – a s novou chutí se dávají do reptání.

Vítěz tomboly vyhrává Maďarsko.

Malovat čertem na zeď.

Prase puštěné ze řetězu.

New York, surrealismus, staré Rusko: jen pohledy do šera, na špatně vydělané kůže.

Noční fackování v Hotelu Hrob.

Bouřka: blesk a hned za ním i zaklení.

Lehnout si na zem a zjistit, co lidí tu postává.

Dámy a pánové všech zemí – spojte se laskavě.

Osudové náhodné setkání před budovou Parlamentu.

Lidé opouštějí město s pomníčky v náručí.

Otočil jsem se a vyrazil lyžemi zub jednomu spolurevolucionáři.

Tělíčka pobitých Čechů na kapotě auta.

Společný výlet teoretiků.

Dívka s kopytem a s bruslí.

Krtina Řípu na nočním stolku.

A Slováci zas: „Pán Hegel…“

Krajina: flinta odhozená na kraj žitného lánu, opodál skřivánek oždibuje hospodáře.

Houpačka s vysněnou jitrnicí se houpá od Šumavy k Tatrám.

Dámy s čerstvou trvalou přicházejí poděkovat pánům za dějiny: ano, bylo to moc hezké, jen bychom nerady, kdyby se to opakovalo.

</section>
