---
title: ''
contentType: prose
---

<section>

Vzpomínka na špatně čitelnou báseň

Báseň na kterou vzpomínám snad nejraději a které  
dodnes říkám „Vrána“

napsala se téměř sama

přes její název se v ní nejvíc vzpomínalo na krávu o niž  
jsem přišel předtím na konci jiné básně

a plánovalo se zakoupení psa v některé z básní  
budoucích

Všechno co si zaujatě sděluji je ovšem dál možné chápat  
jen jako do omrzení opakované krákání

větší či menší dávky citoslovce které se zděsí samo sebe

stejně tenkrát jako v budoucím verši

Ano zde kde je mu rovněž vyhrazeno místo

Tu a tam se člověk neubrání strachu že vrány  
zčistajasna vzlétnou

a na papíře nezbyde nic

největší úzkost jako vždycky o bezprostředně předcházející  
řádky

jak se tu o tom mělo mluvit také o starostech s jejich  
cvrlikáním

opravujícím chyby červencových výstřelů nad zrající  
úrodou

O mohutných svazcích v regálech nočního města tam  
kam si chodíme pro znalosti

pečlivě promýšlet své procházky nočním městem

Podrobnosti všeho co předcházelo co je třeba znát

když se pak vprostřed Prahy zakopne o nejbližší  
otevřenou truhlu

všechny detaily předcházejících hospod jak je s sebou  
přenášíme do té poslední

než zřetelné Čest práci opět uvítá svítání

na konci jednoho nedorozumění

</section>
