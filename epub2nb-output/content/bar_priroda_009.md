---
title: Epilog
contentType: poetry
---

<section>

Zbrusu nový monolit padlý na malou pevnost

a neúprosná trhlina v malé pevnosti kde napříště  
zarůstá trávou

vrcholek zánovního monolitu

nádavkem i nadmutá pak pásem nábojů omotaná

a nakonec u lesa pohozená kráva

Došel jsem až k lesu ale u lesa bylo hovno

kdyby přes to aspoň přehodili americkou vlajku

odhrnul bych ji a když bych viděl oč jde zas bych to  
přikryl

Hovno však bylo tady samo uprostřed světa

který byl zticha

samá voda s bídou mrtvá myš a prasklý prezervativ  
mezi dvěma míjejícími se tramvajemi

bylo zbytečné něco dodávat

Už jsem odtud navždy odcházel

když se poblíž pro změnu rozvoněl magnetofonový  
pásek

udělal jsem trochu nepořádek v trávě ale nakonec jsem  
ho našel

Přehrál jsem si to hned na místě:

ticho zůstalo tichem

nebýt slabého uříznutí asi vprostřed pásku nevěděl  
jsem dodnes

že nejsem sám kdo tu čeká na povely

</section>
