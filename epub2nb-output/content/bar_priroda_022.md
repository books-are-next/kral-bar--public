---
title: Večerní třesky blesky (čili Hadříky, problémy)
contentType: poetry
---

<section>

_Denise_

Kdysi dávno rozparáděné davy vrhaly nebeského Otce  
zpátky na oblohu

nedbale přepudrovaní koně zakrývající výhled  
do přírody

nebyli o nic šerednější než lidští básníci

dlouholetí rodinní přátelé se dávali při výletu nést na  
zádech

o všem co viděli nám však podrobně vyprávěli

Půjdu radši dřív než jeden z nás dodělá na věky by pak  
mezi námi stály

vychladlé trepky toho kdo domluvil

vyšel jsem znovu od místa prvního selhání a než jsem  
dorazil k nejbližší charakterové vadě

už jsem si tiše hvízdal

O chvíli dřív než se na to zapomene

spíš u ustarané hlavy hrnec těžké vody

na obranu proti příliš dotěrným expertům

Spíš stavíš své veto proti dennímu pokroku ve výrobě  
umělých tuků proti věčným pravdám přírody

jak je lze pozorovat v Jižních Čechách

i proti důležité podrobnosti sliny na spodku mrakodrapu

právě vprostřed nočního New Yorku

Spíš i měsíc jen svítí do skladiště skafandrů pro  
astronauty

malá násobilka pořád není horší než velká

Hastroši ve vycházkovém přijdou nakupovat

kytice v životní velikosti svých dobře fungujících milenek  
ušlechtilých nádob plných nadšeného šuškání

a tuhnoucí maďarské krve Ochranné prostředky proti  
rozklíčeným bramborám zrní pro děti kalhoty pro  
hosty

sádrové ponocné i divukrásné zelí

Spi Už teď se staví barikády z knih

spi také tahle válka dobře skončí

jako ty předešlé

ještě před usnutím jim můžeš trochu vyprávět to se ví  
aniž někomu z nich dáš větší naději O nic víc  
Einsteinovi

než Priessnitzovi

Postačí úplně pár vět pár vhodných slov o uplakaných  
dívkách

na útěku z mužského lesa jen tolik že tělocvikáři ukážou  
slunci své vzorné chrupy

a ty se ráno vzbudíš na tomtéž místě

kde jsi večer usnula

</section>
