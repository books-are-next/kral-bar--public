---
contentType: prose
---

Sám ale neporažen

Ano bude to zas něco o stmívání usmívám se vychytrale  
hned v prvním verši

ale dobře mi není

po všech těch pokusech vstrčit ještě teď před setměním  
ruku

do některé z tlačenic před dveřmi krámů

A z přibývání front ve městě je pomalu třetí válka

školáci v zákopech lavic dávno sklonění nad nadepsané  
papíry

čekají už pouze na zazvonění

to jen v mé cele dosud panuje hluboký mír

tak jako tak je pozdě křísit z mrtvých dávné soky

ze slovních potyček trochu příliš snadno vyhraných

shledávat v každé volné chvíli po holičích své staré vlasy

zatímco venku v metrové ulici nejlepší z lidí nosí sem  
a tam svá zasloužilá čela své metrákové nosy čekané  
na rohu manželkami

družně zavěšenými do milenek

Ne není to doopravdy na péro jak si vzrušeně šeptají

někdo s knírem už jim to snad vysvětlí

jako uhranutí přisednou si jedni ke druhým

navždycky ke stolu

To všechno jistě není tak docela pravda je to spíš dalších  
patnáct šestnáct veršů

z únavy snad i z pouhé umíněnosti

lidé naneštěstí dodnes nevědí moc ani o sexualitě

ani o výrobě řemínků

Přesvědčuji se tleskám si

příliš si však nevěřím

krátce ne víc než vítězství jako každé jiné hranice chvíli  
prskala pak se krásně rozhořela

jen vyhlédnutá oběť dál někde Na rybárně vznešeně  
hulákala před piánem

Básníci to znají jako obtíže vymotat se ze dveří  
knihkupectví

starci věční exhibicionisté zas vtíravě předvádějí

své srdeční záchvaty Noc sama na tom příliš nezmění

marné hledání ulice kde jsem si ve dne udělal tahák na  
starý barák

suma životního poznání na způsob zběhlosti lékárníků  
v luštění doktorského písma

a na druhé misce vah celá zánovní planeta

bez ucha s rozšmaťchanými klobouky zbylých sopek

to čím už nepotěšíme ani nejvíc krátkozraké ze svých  
přítelkyň

Vím i tuberkulozní Ježíš psal ze sanatoria stále  
nečitelnější dopisy

a tragikomické příběhy těch kdo marně prchali na  
Riviéru před nápady na perpetuum mobile

nejsou o moc povzbudivější

po sté pokleknout za soumraku na vlhký písek pláže  
po sté mít před očima jen žehnající ruku

a odřený zimník vatikánského penzisty

Bylo třeba přerovnávat trosky srdnatě odstraňovat vesla  
opřená o zestárlé novostavby halekat zpátečnická hesla

do sklepů bez ozvěny pracně strhávat ze stěn shnilé  
ikony někdejších nemravných obrázků

s téměř budovatelským úsilím hromadit nepotřebné  
rekvizity

k půlnočním monologům

to všechno pro odkrytí jediné živé prolákliny vprostřed  
spícího těla

diskrétně posouvaného křikem výhybkářů na nedalekém  
nádraží

V šumění šusťáků v nočním lese

ve věčném váhání na rozcestí mezi tvrdým a měkkým i

kdo by nechtěl mít jistotu Langweilova chladnoucího  
trupu

při pádu do modelu Prahy který sestavoval půl života  
jistotu traktoristy Czukázse že nikdy neobjeví teorii  
relativity

i Denisino nezvratné vědomí že druhou světovou válku  
nezavinila ona

Raději dost už žádné památníky

také hlava státu si žádá svou tubu aspirinu

dost dalších zbytečných detailů ruka s pendrekem jak  
rozhání srocující se mravence

ano byli tu k večeru nějací zpěváci

ale moc toho nenazpívali tvářili se spíš jako pozůstalí

Co jsem viděl mi stačilo trhliny v nejlepších čelech  
narychlo utěsněné hadry na podlahu

také v zrcadle množství dalších podrobností

které nebudou v novinách

důmyslné plány zvlášť tajných konspiračních schůzek  
vprostřed Rudého náměstí

umění vyváznout celý z každé recepce přehlédnout  
pomník a vnímat jen vítr na Vypichu tohle celé  
jsem já

a to všechno kolem je Vypich

Ti kdo tě učili pocitům viny se sami dávno zpovídají  
lékařům

když svítá a na čele ti vycházejí nové vrásky otvíráš  
pomalu oči

zároveň s Rudým právem

přijímáš novou loutkovou vládu s moudrostí té která si  
nepřestala hrát s panenkami

Motocyklisté zas a zas dráždí prochladlé stroje já píšu  
srdnatě dál

třebaže ne tak dobře zachumlán

vzpomeň si

vynálezce kulometu spáchal sebevraždu prakem

už předem nezapomenutelný pohled kuřáků jejich očí  
dokořán v záři plamenů

při večerním požáru trafiky

kymácivé ticho při procházení pustým podpalubím

stejně naléhavé v míru jako za války

Ne nejsem pouhý strašnický ponocný

i když občas dělám jeho práci

a bez jeho pomoci by nebyla na světě leckterá z mých  
básní

Podávám mu pero do noční ulice přivírám okno i oči

ještě se odrážím na tvém horním rtu

když už se v duchu vidím přistávat na dolním
