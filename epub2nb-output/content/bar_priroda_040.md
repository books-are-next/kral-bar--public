---
title: ''
contentType: prose
---

…a vysoko nad laťkou hvězdy

Noc a ke všemu říjnová

hlava státu se neklidně zmítá v polštářích na zahrádkách  
bobtnají už od rána metráky nové jeseně

ostatní chodí kolem a reptají občas odcházejí z domu  
a do noci někde bojují

ale vracejí se

pestří k nerozeznání fešáci od literatury urostlí myslitelé  
sliční malíři

i skvěle nalíčení maskéři

Nějaký čas jako bych všechno věděl o tom jak je třeba  
chovat se v posteli být dokonalý aspoň jako pacient

delší dobu si to zas už nemyslím

mít prostou spolehlivost slunce právě když ozařuje  
pěšiny

a dívky po nich hrdě kráčejí k novým menstruacím

Rozcuchaná hlava vyhlédne z peřin do dějin jak se dalo  
čekat

to co víme o rozmnožování od plachých rodičů nám  
pojednou nestačí brát si pak vlastní matku stranou  
sáhodlouze objasňovat základní hrubé chyby

podrobně jí vysvětlovat kdo je kdo

oč lepší by bylo zacvičit si s ostatními třeba i za cenu  
dočasné samoty na bradlech

nebo to jednoduše rozchodit prosím tady zas některý  
roztržitý humanista ztratil kapesník

za halasného zpěvu cestou do pracovních táborů jsou  
pořád neochvějně koketní

jako krátkozraké dívky (urazí se: paní Palečková)

Ví se ostatně dobře co jsou starosti lidí

narozených právě uprostřed snídaně v trávě

v tom jsme všichni s výložkami nebo bez

navzájem nepostradatelní když si nezištně  
přenecháváme papíry od svačin

Mít se aspoň jedinou noc ve spánku jako předtím  
odpoledne u holiče

Podzim bez obvyklé hrůzy vyjedených talířů

o to strašlivější

jen dívky si statečně kupují nové notové sešitky

na poznámky z hodin matematiky

celý den se emancipují a pak si s úsměvem přicházejí  
k pánům

pro slíbený kousek čokolády

Úporná znovuzrození než se trochu rozcvičí zkřehlá  
víčka

usilovně zaostřit matné obrysy

až je zas vidím v plné kráse: celé své brejle

A znovu soumrak zas věci k povšimnutí i k pouhému  
zaklení

k předhození potlesku diváků

už teď připravených s umytýma rukama

Když se pak zvedne opona herečky ještě s omluvnými  
pohledy sbírají po scéně rozvěšené prádlo

zatímco z města se do všech stran hrne hřmění

starého železa ruka se znovu cudně skryje v kapse

a je tu večer to o čem se od rána tolik mluvilo

Obrysy bradel stále méně zřetelné v houstnoucí tmě

mezi houstnoucími mračny čím dál důvěrnějšího  
hmyzu už předem plného smavých laskomin

do budoucnosti na naše vystydlé těsto

Až potom táhnou nocí školáci dlouze si svítí baterkou  
na svá první zklamání

než zmizí na obzoru do praktického života

Pak už jen vyzuté boty lidí před prahy domů
