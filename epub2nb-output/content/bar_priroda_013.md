---
title: ''
contentType: prose
---

Jak se v noci veršuje

Až doteď noc se podobala noci stačilo začít u „a“

k „zet“ a zpátky tma se ani nehnula

Načechrávali jsme černé peřiny zařizovali se  
v pohostinném vlhku v ohvězděných kopřivách

hubu plnou aforismů

lebedili jsme si

Teprv teď

někdo klepe jednotky potu výsměšně defilují

mezi rozházenými písmeny

nic nepomůže točit se zády ke dveřím

Někdo klepe

sám Tyrš

uklidit

důkladně i na svém psacím stole včetně předchozích  
řádků

Teprv pak se s rozmyslem zatvářit

na uklizený svět okolo

bez Národního divadla nikde taky jediné noviny

právě dost místa na to uložit se nezraněn

kolem 5. února 1966 ve Strašnicích

ke spaní
