---
title: ''
contentType: prose
---

<section>

Budoucnost straší na návsi

Prokopovi se Standou

Kdykoliv zavřu oči spatřím zas ve tmě svou kuřáckou  
světlušku

zarudlou bortící se hromádku v jejíž záři sem lecos  
připlouvalo

bělavé bříško nejedné larvy stmívání

ohýnek při němž si bylo lecos možné prohlédnout  
kámen po kameni celé Národní divadlo

Měli jsme toho pak dost nadosmrti

pohledu na strniště s otýpkami kouřícího tabáku

i na těch pár dalších vydařených věcí to všechno čeho  
bylo zapotřebí

abychom začli život laskat ze všech stran

život všudypřítomnou světlušku již uvidím ještě i pak  
v díře

jak krouží kolem mých zarudlých polyhistorických uší

Teď už nic dalšího jen vůně benzinu horký vzduch  
mezi stébly

vlajka Ameriky odhozená do trávy

jen se do ní otřely zasviněné ruce

nic pravopisná chyba

a znovu nic

už na to nemyslet na pochcané houští a na třaslavou  
hromádku dětí u lesa na jejich rozměklé berličky

a na trochu bílých třísek v soumraku u kraje  
pomuchlané cesty

na něžné jazýčky sestřenic v peci kurníku

Už nemyslet

na všechny ty strašidelné představy

nemyslet na nic dokonce ani na obroušené kolíky  
v prachu

na návsi jak se blíží neúprosně vzduchem

tetelícím se nad českými městysy

Na předměstí stála ohrada

normální ohrada z normálních českých prken

za ohradou stohy narovnaných dveří málem už  
v budoucnosti

převyšovaly ji každý právě o dveře

co jsem měl dělat vedro bylo čím dál nesnesitelnější

nešlo pořád tu jen civět na díry v uniformě zvedl jsem se

a oblékl si ji i s dírami

Bylo pak snadné dojít k ohradě dřepnout si na bobek

a začít civět na ni

nic se nedělo pomalu jsem začínal věřit že válka už  
začala že už to školáci spustili

ticho aspoň bylo tak nápadné jako by vychytali všechny  
ptáky

a nahradili je drátěnými pokud jde o ohradu

aspoň ji hned celou nepokadí Podobně ani tvář toho  
kdo zkouší postupně proti prknům své státnické  
úšklebky

od nejprozíravějších po ty zcela rozvláčné

Také zrcátko s břitvou leží v prachu zdánlivě v pořádku

ve skutečnosti ale po celé délce prasklé

co mne se týče civím na ohradu jako dřív na uniformu

až na to že tu mám teď na sobě už nemyslím

na kolíky na návsi teď docela blízké

na někdejší povyk sestřenic v nových králíkárnách je to  
jak říkám

jsem už k tomu zcela lhostejný právě tak ostatně jako  
k hrozivým bradám kozáků

pozvolna vystupujícím z kopřiv tam za ohradou

> _(Plzeň, 1961)_

</section>
