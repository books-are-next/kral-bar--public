---
title: ''
contentType: prose
---

Vzpomínka na báseň-výlet

Jedna z mých nejzdařilejších básní se zabývala mým  
nápadným odporem k poesii

chodil jsem v ní už jenom zvracet na hroby básníků

dokonce se v ní výslovně předvídalo co nastane až to  
někdo zjistí

jak mě vytáhnou z textu a nechají ho neobydlený

aspoň tak dlouho než mě místo Šebka posadí do  
Jilemnice

a jeho to pošlou dopsat sem do Strašnic

mezitím se ovšem v básni lecos změní slovo hovno  
přijde nahradit slovem housle slovo kavárna slovem  
kasárna

potěšení slovem vykleštění slovo zadnice slovem kniha  
slovo kniha slovem jitrnice

slovo vejce dokonce slovem vejce

slovo bažina už tak zatížené dluhy se rychle hroutí samo  
do sebe sotva se poznává

skloněno nad slovo zrcadlo

nahrazené slovem hovno

Znechuceně jsem se odvrátil od hovna popad jsem  
jitrnici a začal číst

pozdě

jitrnice zůstala na strništi v loňském podzimu

marně jsem čekal na začátek července pořád jenom  
okolní Jilemnice

také písmena v mém jméně byla nahrazena jinými

Procházel jsem se tu ale nic nepoznával

zkusil jsem popsat si aspoň některé jak jsem je potkával  
na slunci

vprostřed náměstí jejich slovutné a břeskné klobouky  
rozbujelé hroby na hlavách

tloukl jsem vší silou do stroje

marně

slovo náměstí zůstávalo opuštěné

Nakonec vytluču půlnoc

ale čtu: poledne vidím zas jen sám sebe jak se tam  
úporně vrtím na začátku

vrtím se a bezmocně přihlížím jak na místo stávajícího  
poledne

se zhurta dere staré známé slovo neštěstí
