---
title: Soukromý hrad Mikuláše Medka
contentType: poetry
---

<section>

Drobné nehody plísně na stěnách díry

hemeroidy ty pobledlé neony poslední usměvavá  
nedopatření

v nehybné tmě v nenapravitelném masakru

dehtových harantů

Kožený skrček je dál nepromokavý opravdový nestor  
mezi nemluvňaty

vyrývá každým zívnutím nová neúprosná léta

do masa pařezu

Podobně občanova hlava když konečně smekne  
vzpurný klobouk

zjeví zdařilý průřez salámem

Naposled se rozněžnit nechat své rozpustné ruce na  
zteplalé jarní mělčině

tam kde jsme se včera marně chvěli s oky rosy

přišpendlenými v bodláčí

Velká tramvajácká matka sem valí z obzoru pohled  
zbořených hradeb

chodící uniforma hrdě nasakující kouřem narychlo  
vycpaná dvěma odřenými tenisáky

zastíní už navždy vzpomínku na sněhovou kouli

vtlačenou do umaštěné lavice

Rozstřílené vrány rozstřílené kolovrátky

ještě vrzají

roztrhaná harmonika jakž takž vyspravená sněhem

rozpadá se sotva jsme zkusili zahrát

Rezavé hrnce děravé prapory i ucha od půlitrů

čekají jen na povel rozstřílených učitelů Ti zas  
gestikulují v čele průvodu v domnění že zakládají  
hnutí odporu

či jiné hnutí

Mylně jsme měli zato že by mohlo být krásněji  
považovali rozmáznutého ptáka na podiu

za své sražené plavky

A výhružná nádivka je tady ztělesněná spravedlnost  
toho veselého řádění

pleská teď rovnou před námi svým úsměvem  
plandajícím lajntuchem

Ti co se přiznali odcházeli smířeni pod popravčí vrátka

povzbudivě poplácáváni dlouhými futrály lákali zdaleka  
na svou zemdlelou krev

stařecké krahujce z vyrudlých státních znaků

Když pak odlétali nasyceni na hliněnou věž

Mikuláš už je vyhlížel ze střílny

</section>
